<!doctype html>

<html lang="fa">
<head>
  <meta charset="utf-8">

  <title>کتاب ایوب</title>

  <link rel="stylesheet" href="/css/style.css">
  <script>var nc = 42;</script>
  <script src="/js/script.js"></script>
</head>

<body dir="rtl">
<a id="top"></a>

<div id="navbar">
  <div id="navbar-container">
    <div>
      <a href="javascript:window.scroll(0,0)" style="margin-left: 1em">
        <svg class="MuiSvgIcon-root MuiSvgIcon-fontSizeMedium MuiBox-root css-1om0hkc" focusable="false" aria-hidden="true" viewBox="0 0 24 24" data-testid="ArrowUpwardIcon"><path d="m4 12 1.41 1.41L11 7.83V20h2V7.83l5.58 5.59L20 12l-8-8-8 8z"></path></svg>
      </a>    
    </div>
    <div>
      <span>فصل </span>
      <select id="list" oninput="scrollToChapter(this)">
        
        <option value="c1">۱</option>
        
        <option value="c2">۲</option>
        
        <option value="c3">۳</option>
        
        <option value="c4">۴</option>
        
        <option value="c5">۵</option>
        
        <option value="c6">۶</option>
        
        <option value="c7">۷</option>
        
        <option value="c8">۸</option>
        
        <option value="c9">۹</option>
        
        <option value="c10">۱۰</option>
        
        <option value="c11">۱۱</option>
        
        <option value="c12">۱۲</option>
        
        <option value="c13">۱۳</option>
        
        <option value="c14">۱۴</option>
        
        <option value="c15">۱۵</option>
        
        <option value="c16">۱۶</option>
        
        <option value="c17">۱۷</option>
        
        <option value="c18">۱۸</option>
        
        <option value="c19">۱۹</option>
        
        <option value="c20">۲۰</option>
        
        <option value="c21">۲۱</option>
        
        <option value="c22">۲۲</option>
        
        <option value="c23">۲۳</option>
        
        <option value="c24">۲۴</option>
        
        <option value="c25">۲۵</option>
        
        <option value="c26">۲۶</option>
        
        <option value="c27">۲۷</option>
        
        <option value="c28">۲۸</option>
        
        <option value="c29">۲۹</option>
        
        <option value="c30">۳۰</option>
        
        <option value="c31">۳۱</option>
        
        <option value="c32">۳۲</option>
        
        <option value="c33">۳۳</option>
        
        <option value="c34">۳۴</option>
        
        <option value="c35">۳۵</option>
        
        <option value="c36">۳۶</option>
        
        <option value="c37">۳۷</option>
        
        <option value="c38">۳۸</option>
        
        <option value="c39">۳۹</option>
        
        <option value="c40">۴۰</option>
        
        <option value="c41">۴۱</option>
        
        <option value="c42">۴۲</option>
        
      </select>    
      <span></span>
    </div>
  </div>
</div> 



<div class="button-container">
  

  
  <a href="mailto:zendagiwaqi@gmail.com">
    <svg xmlns="http://www.w3.org/2000/svg" viewBox="0 0 24 24" fill="black"><path d="M0 0h24v24H0z" fill="none"/><path d="M20 4H4c-1.1 0-1.99.9-1.99 2L2 18c0 1.1.9 2 2 2h16c1.1 0 2-.9 2-2V6c0-1.1-.9-2-2-2zm0 4l-8 5-8-5V6l8 5 8-5v2z"/></svg>
  </a>
  

  

  
  <a href="/">
    <svg class="MuiSvgIcon-root MuiSvgIcon-fontSizeMedium MuiBox-root css-1om0hkc" focusable="false" aria-hidden="true" viewBox="0 0 24 24" data-testid="HomeIcon"><path d="M10 20v-6h4v6h5v-8h3L12 3 2 12h3v8z"></path></svg>
  </a>
  


</div>


<div class="book-container">


  
  <h1>ایوب </h1>
  
  
  
  
  
  
  
  
  
  
  
  
  
  
  
  
  
  
  <a id="c1"></a>
  <h2>فصل اول </h2>
  <h3>ایوب و فامیل او </h3>
  <p>
    <span class="verse-marker">۱</span>در سرزمین عوص مردی زندگی می‌کرد به نام ایوب. او یک شخص بی‌عیب و راستکار بود. از خدا می‌ترسید و از گناه دوری می‌کرد. <span class="verse-marker">۲</span>او دارای هفت پسر و سه دختر بود <span class="verse-marker">۳</span>و هفت هزار گوسفند، سه هزار شتر، یکهزار رأس گاو، پنجصد خر و همچنین خادمان زیادی داشت. او ثروتمندترین مرد آن نواحی بشمار می‌رفت. </p>
  <p>
    <span class="verse-marker">۴</span>هر یک از پسران ایوب به نوبت در خانۀ خود جشن برپا می‌کرد. آن‌ها خواهران خود را هم دعوت می‌نمودند که در جشن شان شرکت کنند. <span class="verse-marker">۵</span>بعد از ختم جشن، ایوب صبح وقت بر‌می‌خاست و برای طهارت فرزندان خود قربانی تقدیم می‌کرد. او این کار را بخاطری می‌کرد که اگر فرزندانش سهواً در برابر خدا گناهی کرده باشند، گناه شان بخشیده شود. </p>
  <h3>آزمایشِ ایمان ایوب </h3>
  <p>
    <span class="verse-marker">۶</span>روزی که فرشتگان در حضور خداوند جمع شده بودند، شیطان هم همراه شان بود. <span class="verse-marker">۷</span>خداوند از شیطان پرسید: «تو از کجا آمدی؟» شیطان جواب داد: «به دور زمین می‌گشتم و سیاحت می‌کردم.» <span class="verse-marker">۸</span>خداوند از او پرسید: «آیا بندۀ من ایوب را دیدی؟ در تمام روی زمین کسی مانند او پیدا نمی‌شود. او یک شخص راستکار و بی‌عیب است. از من می‌ترسد و هیچ گونه خطائی از او سر نمی‌زند.» <span class="verse-marker">۹</span>شیطان گفت: «اگر خدا ترسی برای ایوب فایده‌ای نمی‌داشت، این کار را نمی‌کرد. <span class="verse-marker">۱۰</span>تو همیشه و از هر رهگذر از او و خانواده‌اش حمایت کرده و به دارائی، اموال و هر کاری که می‌کند برکت بخشیده‌ای. <span class="verse-marker">۱۱</span>حالا به طور آزمایش، دارائی‌اش را از او بگیر و آنوقت خواهی دید که آشکارا تو را ترک خواهد گفت!» <span class="verse-marker">۱۲</span>خداوند فرمود: «بسیار خوب، همه دارائی‌اش را در اختیار تو می‌گذارم. برو و هر کاری که می‌خواهی بکن، اما به خودش ضرری نرسان!» پس شیطان از حضور خداوند بیرون رفت. </p>
  <h3>ایوب دارائی و فرزندان خود را از دست می‌دهد </h3>
  <p>
    <span class="verse-marker">۱۳</span>یک روز، هنگامی که پسران و دختران ایوب در خانۀ برادر بزرگ شان مهمان بودند، <span class="verse-marker">۱۴</span>قاصدی پیش ایوب آمد و به او گفت: «گاوهایت قلبه می‌کردند و خرهایت در کنار آن‌ها می‌چریدند <span class="verse-marker">۱۵</span>که ناگهان سابیان حمله کردند. تمام حیوانات را با خود بردند و خادمان ترا کشتند. تنها من زنده مانده فرار کردم و آمدم تا ترا از ماجرا آگاه سازم.» <span class="verse-marker">۱۶</span>حرف قاصد هنوز تمام نشده بود که شخص دیگری آمد و گفت: «آتش خدا از آسمان فرود آمد و رمه و همه خادمانت را از بین برد. فقط من سالم ماندم و آمدم تا به تو خبر بدهم.» <span class="verse-marker">۱۷</span>این شخص هنوز حرف می‌زد که قاصد دیگری از راه رسید و گفت: «سه دستۀ کلدانیان بر ما حمله آوردند و شترهایت را ربودند و خادمانت را با شمشیر کشتند. تنها من توانستم که فرار نموده بیایم و ترا خبر کنم.» <span class="verse-marker">۱۸</span>پیش از آنکه این شخص سخنان خود را تمام کند، قاصد چهارم آمد و گفت: «پسران و دخترانت در خانۀ برادر بزرگ شان مهمان بودند <span class="verse-marker">۱۹</span>که دفعتاً باد شدیدی از جانب بیابان وزید، خانه را بر سر فرزندانت خراب کرد و همه مردند. فقط من زنده ماندم و آمدم تا ترا آگاه کنم.» </p>
  <p>
    <span class="verse-marker">۲۰</span>آنگاه ایوب برخاست، لباس خود را پاره کرد، سر خود را تراشید رو به خاک به سجده افتاد <span class="verse-marker">۲۱</span>و گفت: «من از رَحِم مادر برهنه به دنیا آمدم و برهنه هم از جهان می‌روم. خداوند داد و خداوند پس گرفت. نام خداوند متبارک باد!» </p>
  <p>
    <span class="verse-marker">۲۲</span>در تمام این احوال، باز هم ایوب گناه نورزید و خدا را ناسزا نگفت. </p>
  <a id="c2"></a>
  <h2>فصل دوم </h2>
  <h3>تقاضای دوم شیطان از خدا </h3>
  <p>
    <span class="verse-marker">۱</span>بار دیگر فرشتگان در حضور خداوند آمدند و شیطان هم همراه آن‌ها بود. <span class="verse-marker">۲</span>خداوند از شیطان پرسید: «تو از کجا آمدی؟» شیطان جواب داد: «به دور زمین می‌گشتم و سیاحت می‌کردم.» <span class="verse-marker">۳</span>خداوند سوال کرد: «آیا بندۀ من ایوب را دیدی؟ در تمام روی زمین کسی مانند او پیدا نمی‌شود. او یک شخص راستکار و بی‌عیب است. از من می‌ترسد و هیچ گونه خطائی از او سر نمی‌زند. با وجودیکه مرا وادار ساختی تا به تو اجازه بدهم که بدون سبب به او آسیب برسانی، او هنوز هم در ایمان خود نسبت به من وفادار مانده است.» <span class="verse-marker">۴</span>شیطان در جواب خداوند گفت: «انسان برای اینکه زنده بماند حاضر است از همه چیز خود دست بکشد. <span class="verse-marker">۵</span>به بدن او آسیب برسان و خواهی دید که آشکارا تو را ترک خواهد گفت.» <span class="verse-marker">۶</span>خداوند به شیطان فرمود: «بسیار خوب، او در اختیار تو است، اما او را نکش.» </p>
  <p>
    <span class="verse-marker">۷</span>پس شیطان از حضور خداوند بیرون رفت و ایوب را از سر تا پا به دُمَلهای دردناک مبتلا کرد. <span class="verse-marker">۸</span>ایوب در میان خاکستر نشست و یک تکه تیکر را گرفت تا با آن بدن خود را بخارد. <span class="verse-marker">۹</span>زنش به او گفت: «تو هنوز هم نسبت به خدا وفادار هستی؟ خدا را لعنت کن و بمیر.» <span class="verse-marker">۱۰</span>اما او در جوابش گفت: «تو مثل یک زن احمق حرف می‌زنی. آیا تو می‌خواهی که ما چیزهای خوبِ خدا را قبول کنیم و چیزهای بد او را نپذیریم؟» با همۀ این مصایبی که بر سر ایوب آمد، او بر ضد خدا چیزی نگفت. </p>
  <h3>دوستان ایوب </h3>
  <p>
    <span class="verse-marker">۱۱</span>سه نفر از دوستان ایوب به نامهای اَلیفاز تَیمانی، بِلدَدِ شوحی و سوفَرِ نَعماتی وقتی از حال رقتبار ایوب آگاه شدند، تصمیم گرفتند که یکجا برای تسلی و عیادتش پیش او بروند. <span class="verse-marker">۱۲</span>وقتی آن‌ها ایوب را از دور دیدند او را نشناختند. بعد با صدای بلند گریستند، لباس خود را دریدند و خاک را بر سر خود باد کردند. <span class="verse-marker">۱۳</span>آن‌ها هفت شبانه روز در کنار او بر زمین نشستند و هیچ کدام شان با او حرفی نزد، زیرا دیدند که درد او سخت و شدید است. </p>
  <a id="c3"></a>
  <h2>فصل سوم </h2>
  <h3>شکایت ایوب </h3>
  <p>
    <span class="verse-marker">۱-۲</span>بالاخره ایوب لب به سخن گشود و روزی را که تولد شده بود نفرین کرد: <span class="verse-marker">۳</span>«لعنت بر آن روزی که به دنیا آمدم و شبی که نطفه‌ام در رَحِم مادرم بسته شد. <span class="verse-marker">۴</span>آن روز تاریک شود، خدا آن را بیاد نیاورد و نور در آن ندرخشد. <span class="verse-marker">۵</span>در ظلمت و تاریکی ابدی فرو رود، ابر تیره بر آن سایه افگند و کسوف آن را بپوشاند. <span class="verse-marker">۶</span>آن شب را تاریکی غلیظ فرا گیرد، در خوشی با روزهای سال شریک نشود و در جملۀ شبهای ماه به حساب نیاید. <span class="verse-marker">۷</span>آن شب، یک شبِ خاموش باشد و صدای خوشی در آن شنیده نشود. <span class="verse-marker">۸</span>آنهائی که می‌توانند هیولای بحری را رام سازند، آن شب را نفرین کنند. <span class="verse-marker">۹</span>درآن شب ستاره‌ای ندرخشد. به امید روشنی باشد، اما چشمش سپیدۀ صبح را نبیند، <span class="verse-marker">۱۰</span>زیرا رَحِم مادرم را نه بست و مرا به سختی و بلا دچار کرد. </p>
  <p>
    <span class="verse-marker">۱۱</span>چرا در وقت تولد نمردم و چرا زمانی که از رَحِم مادر بدنیا آمدم جان ندادم؟ <span class="verse-marker">۱۲</span>چرا مادرم مرا بر زانوان خود گذاشت و پستان به دهنم داد؟ <span class="verse-marker">۱۳-۱۵</span>اگر در آن وقت می‌مُردم، حالا آرام و آسوده با پادشاهان و رهبران جهان که قصرهای خرابه را دوباره آباد نمودند و خانه‌های خود را با طلا و نقره پُر کردند، خوابیده می‌بودم. <span class="verse-marker">۱۶</span>یا چرا مانند کودکانی که مُرده بدنیا می‌آیند و هرگز روی روشنی را نمی‌بینند، در رَحِم مادر نمردم و دفن نشدم. <span class="verse-marker">۱۷</span>زیرا در گور مردمان شریر به کسی آسیب نمی‌رسانند و اشخاص خسته آرامش می‌یابند. <span class="verse-marker">۱۸</span>در آنجا حتی زندانیان در صلح و صفا با هم بسر می‌برند و صدای زندانبان را نمی‌شنوند. <span class="verse-marker">۱۹</span>خورد و بزرگ یکسان هستند و غلام از دست صاحب خود آزاد می‌باشد. </p>
  <p>
    <span class="verse-marker">۲۰</span>چرا کسانی که بدبخت و اندوهناک هستند، در روشنی بسر ببرند؟ <span class="verse-marker">۲۱</span>آن‌ها در آرزوی مرگ هستند، اما مرگ به سراغ شان نمی‌آید و بیشتر از گنج در جستجوی گور خود می‌باشند <span class="verse-marker">۲۲</span>و چقدر خوشحال می‌شوند وقتیکه می‌میرند و در گور می‌روند. <span class="verse-marker">۲۳</span>چرا نور بر کسانی بتابد که بیچاره هستند و راههای امید را از هر سو مسدود می‌بینند؟ <span class="verse-marker">۲۴</span>بجای غذا غم می‌خورم و آه و ناله‌ام مانند آب جاری است. <span class="verse-marker">۲۵</span>از چیزی که می‌ترسیدم به آن گرفتار شدم و از آنچه که وحشت داشتم بر سرم آمد. <span class="verse-marker">۲۶</span>آرام و قرار ندارم و رنج و غم من روزافزون است.» </p>
  <h3>محاورۀ اول </h3>
  <p class="section-range">(۴:‌۱‌-‌۱۴:‌۲۲) </p>
  <a id="c4"></a>
  <h2>فصل چهارم </h2>
  <h3>گفتار اَلیفاز </h3>
  <p>
    <span class="verse-marker">۱</span>آنگاه اَلیفاز تَیمانی جواب داد: <span class="verse-marker">۲</span>«ایوب، اگر با تو چند کلمه حرف بزنم آزرده نمی‌شوی؟ من دیگر نمی‌توانم خاموش بمانم. <span class="verse-marker">۳</span>ببین، تو به بسا کسان تعلیم داده‌ای و به مردمان ضعیف دلگرمی و قوت قلب بخشیده‌ای. <span class="verse-marker">۴</span>با سخنان تشویق کننده، مردم را از لغزش بازداشته‌ای و به زانوان لرزنده نیرو داده‌ای. <span class="verse-marker">۵</span>اما حالا خودت از مشکلات می‌نالی، پریشان هستی و از صبر کار نمی‌گیری. <span class="verse-marker">۶</span>تو یک شخص پرهیزگار بودی و یک زندگی بی‌عیب داشتی، پس در این حال هم باید امید و اعتمادت را از دست ندهی. </p>
  <p>
    <span class="verse-marker">۷</span>فکر کن، آیا هرگز دیده‌ای که شخص بیگناهی هلاک شود و یا مرد راستکاری از بین برود؟ <span class="verse-marker">۸</span>چنانچه دیده‌ام کسانی که شرارت و ظلم را می‌کارند، شرارت و ظلم را درو می‌کنند. <span class="verse-marker">۹</span>طوفان غضب خدا آن‌ها را از بین می‌برد و با آتش خشم خود آن‌ها را می‌سوزاند. <span class="verse-marker">۱۰</span>مردم شریر مانند شیر درنده می‌غرند، اما خدا آن‌ها را خاموش می‌سازد و دندانهای شان را می‌شکند. <span class="verse-marker">۱۱</span>مثل شیرهای نیرومند که از قلت غذا و گرسنگی ضعیف می‌شوند و می‌میرند، آن‌ها هم هلاک می‌گردند و فرزندان شان پراگنده می‌شوند. </p>
  <p>
    <span class="verse-marker">۱۲-۱۳</span>باری وقتی که در خواب سنگینی رفته بودم، در رؤیا پیامی را شنیدم و بصورت زمزمه به گوش من رسید. <span class="verse-marker">۱۴</span>وحشت مرا فراگرفت و تنم به لرزه آمد. <span class="verse-marker">۱۵</span>شبحی از برابر من گذشت و از ترس موی بدنم راست ایستاد. <span class="verse-marker">۱۶</span>می‌دانستم که شبح در آنجا حضور دارد، اما نمی‌توانستم آن را ببینم. در آن سکوت شب این صدا به گوشم رسید: <span class="verse-marker">۱۷</span>«آیا یک انسان فانی می‌تواند در نظر خدا که خالق او است، پاک و بی‌عیب باشد؟ <span class="verse-marker">۱۸</span>او حتی بر خادمان آسمانی خود اعتماد نمی‌کند و فرشتگانش هم در نظر او پاک نیستند. <span class="verse-marker">۱۹</span>چه رسد به آنهائی که از خاک آفریده شده‌اند و مانند موریانه پایمال می‌شوند. <span class="verse-marker">۲۰</span>از صبح تا شام زنده هستند و بعد بی‌خبر می‌میرند. <span class="verse-marker">۲۱</span>رشتۀ زندگی شان قطع می‌شود و در جهالت و نادانی می‌میرند.» </p>
  <a id="c5"></a>
  <h2>فصل پنجم </h2>
  <p>
    <span class="verse-marker">۱</span>فریاد برآور و ببین که آیا کسی به داد تو می‌رسد. آیا مقدس دیگری هست که به او رو آوری؟ <span class="verse-marker">۲</span>غم و غصه و رَشک و حسد کار احمقان است و انسان را می‌کشد. <span class="verse-marker">۳</span>آن‌ها برای یک مدت موفق هستند، اما بلای ناگهانی بر خانۀ شان نازل می‌شود. <span class="verse-marker">۴</span>فرزندان شان بی پناه می‌گردند، در رفاه نمی‌باشند و کسی از آن‌ها حمایت نمی‌کند. <span class="verse-marker">۵</span>مردمان گرسنه محصول شان را از میان خارها چیده می‌خورند و اشخاص حریص دارائی آن‌ها را غارت می‌کنند. <span class="verse-marker">۶</span>بدبختی و مشکلات هیچگاهی از زمین نمی‌روید، <span class="verse-marker">۷</span>بلکه همانطوریکه جَرَقه از آتش بلند می‌شود، بدبختی هم از خود انسان نشأت می‌کند. </p>
  <p>
    <span class="verse-marker">۸</span>ولی اگر من بجای تو می‌بودم برای حل مشکل خود به خدا رجوع می‌کردم، <span class="verse-marker">۹</span>زیرا او کارهای عجیب و معجزات حیرت‌انگیز و بی‌حساب بعمل می‌آورد که ما از درک آن‌ها عاجز هستیم. <span class="verse-marker">۱۰</span>باران را می‌فرستد و کشتزارها را آبیاری می‌کند. <span class="verse-marker">۱۱</span>اشخاص حلیم و فروتن را سرفراز می‌سازد و به ماتمزدگان سُرُور و خوشی می‌بخشد. <span class="verse-marker">۱۲</span>نقشۀ حیله‌گران را باطل می‌کند، آن‌ها را در کارهای شان ناکام می‌سازد <span class="verse-marker">۱۳</span>و در دامی که برای دیگران چیده‌اند خود شان گرفتار می‌شوند و نقشۀ آن‌ها نقش بر آب می‌گردد. <span class="verse-marker">۱۴</span>روز روشن آن‌ها به شب تاریک مبدل می‌شود و کورمال راه می‌روند. <span class="verse-marker">۱۵</span>اما خدا نیازمندان و فقیران را از ظلم ظالم و از چنگ زورمندان نجات می‌دهد. <span class="verse-marker">۱۶</span>به مسکینان امید می‌بخشد و اشخاص بی‌عدالت را خاموش می‌سازد. </p>
  <p>
    <span class="verse-marker">۱۷</span>خوشا بحال کسیکه خدا او را تنبیه می‌کند، پس تو نباید از تنبیه قادر مطلق آزرده شوی، <span class="verse-marker">۱۸</span>زیرا اگر خدا کسی را مجروح می‌کند بعد خودش هم جراحت او را التیام می‌دهد، بیمار می‌سازد و شفا می‌دهد. <span class="verse-marker">۱۹</span>او ترا از بلاهای گوناگون می‌رهاند و نمی‌گذارد که به تو آسیبی برسد. <span class="verse-marker">۲۰</span>در وقت قحطی ترا از مرگ رهائی می‌بخشد و هنگام جنگ از دَم شمشیر نجاتت می‌دهد. <span class="verse-marker">۲۱</span>از زخم زبان و بدبختی و تباهی در امان خود نگاهت می‌دارد. <span class="verse-marker">۲۲</span>به جنگ و قحطی می‌خندی و از حیوانات وحشی نمی‌ترسی. <span class="verse-marker">۲۳</span>زمینی را که قلبه می‌کنی، بدون سنگ می‌باشد و با حیوانات وحشی در صلح و صفا زندگی می‌کنی. <span class="verse-marker">۲۴</span>خانه‌ات محفوظ بوده رمه و گله‌ات را کسی نمی‌دزدد. <span class="verse-marker">۲۵</span>فرزندانت مثل سبزه‌های چمن زیاد شوند. <span class="verse-marker">۲۶</span>مانند خوشۀ پختۀ گندم که در موسمش درو می‌شود، در پیری و سالخوردگی از جهان می‌روی. <span class="verse-marker">۲۷</span>ما همه را تحقیق کردیم و تمام اینها حقیقت دارند. پس تو باید بپذیری.» </p>
  <a id="c6"></a>
  <h2>فصل ششم </h2>
  <h3>ایوب جواب می‌دهد: شکایت من بجا است </h3>
  <p>
    <span class="verse-marker">۱-۲</span>ایوب جواب داد: «اگر غم و اندوه مرا در ترازو وزن کنید و مشکلات مرا بسنجید، <span class="verse-marker">۳</span>برای تان معلوم می‌شود که از ریگهای دریا هم سنگین ترند. از همین سبب است که صاف و پوست کنده سخن می‌گویم. <span class="verse-marker">۴</span>زیرا خدای قادر مطلق مرا هدف تیرهای خود قرار داده است، روح مرا مسموم ساخته و ترس خدا مرا به وحشت انداخته است. </p>
  <p>
    <span class="verse-marker">۵</span>خر اگر علف داشته باشد، عَرعَر نمی‌کند و گاو در وقت خوردن بانگ نمی‌زند. <span class="verse-marker">۶</span>غذای بی‌نمک مزه‌ای ندارد و همچنین در سفیدۀ تخم طعمی نیست. <span class="verse-marker">۷</span>برای خوردن این گونه غذا اشتها ندارم و هر چیزی که می‌خورم دل بد می‌شوم. </p>
  <p>
    <span class="verse-marker">۸-۹</span>ای کاش خدا آرزوی مرا برآورده سازد و خواهش مرا قبول فرماید و مرا بکشد و رشتۀ زندگی مرا قطع کند. <span class="verse-marker">۱۰</span>اگر خواهش مرا بپذیرد، با همۀ دردهائی که دارم، از خوشی ذوق خواهم زد. من هیچ گاهی از احکام خدا نافرمانی نکرده‌ام، زیرا می‌دانم که او مقدس است. <span class="verse-marker">۱۱</span>چه نیروئی در من باقی مانده است که زنده باشم؟ به چه امیدی به زندگی ادامه بدهم؟ <span class="verse-marker">۱۲</span>آیا من از سنگ ساخته شده‌ام؟ آیا بدن من فلزی است؟ <span class="verse-marker">۱۳</span>قوتی برای من باقی نمانده است تا خود را از وضعی که دارم، نجات بدهم و کسی هم نیست که به من کمک کند. </p>
  <p>
    <span class="verse-marker">۱۴</span>کسیکه به دوست خود رحم و شفقت ندارد، در واقع از قادر مطلق نمی‌ترسد. <span class="verse-marker">۱۵-۱۷</span>مثل جوئی که در زمستان از یخ و برف پُر است و در تابستان آب آن در اثر حرارت تبخیر می‌کند و خشک می‌شود، دوستان من هم قابل اعتماد نیستند. <span class="verse-marker">۱۸</span>کاروانها برای آب به کنار جوی می‌روند، آن را خشک می‌یابند و در نتیجه از تشنگی هلاک می‌شوند. <span class="verse-marker">۱۹-۲۰</span>وقتی کاروانهای تیما و سبا به سراغ آب می‌روند، بادیدن جوی خشک ناامید می‌شوند. <span class="verse-marker">۲۱</span>شما هم مانند همان جوی هستید، زیرا رنج و مصیبت مرا می‌بینید و از ترس به نزدیک من نمی‌آئید. <span class="verse-marker">۲۲</span>آیا من از شما تحفه‌ای خواسته‌ام، یا گفته‌ام که بخاطر آزادی من رشوت بدهید <span class="verse-marker">۲۳</span>و یا مرا از دست دشمنان و از چنگ ظالمان نجات بدهید؟ </p>
  <p>
    <span class="verse-marker">۲۴</span>به من راه چاره را نشان بدهید و بگوئید که گناه من چیست، آنوقت خاموش می‌شوم و حرفی نمی‌زنم. <span class="verse-marker">۲۵</span>سخن راست قانع کننده است، اما ایراد شما بیجا است. <span class="verse-marker">۲۶</span>آیا گمان می‌برید که سخنان من بیهوده و مثل باد هوا است؟ پس چرا به سخنان مأیوس کنندۀ من جواب می‌دهید؟ <span class="verse-marker">۲۷</span>شما حتی به مال یتیم طمع دارید و از دوستان تان به نفع خود استفاده می‌کنید. <span class="verse-marker">۲۸</span>حالا وضع مرا ببینید و بگوئید که آیا من دروغ می‌گویم؟ <span class="verse-marker">۲۹</span>دیگر بس است و بی انصافی نکنید. مرا محکوم نسازید، زیرا گناهی ندارم. <span class="verse-marker">۳۰</span>آیا فکر می‌کنید که من حقیقت را نمی‌گویم و خوب و بد را از هم تشخیص داده نمی‌توانم؟ </p>
  <a id="c7"></a>
  <h2>فصل هفتم </h2>
  <h3>ایوب می‌گوید: رنج من پایانی ندارد </h3>
  <p>
    <span class="verse-marker">۱</span>انسان به روی زمین مانند یک کارگر اجباری زحمت می‌کشد. دوران حیاتش توأم با سختی و مشکلات است. <span class="verse-marker">۲</span>مثل غلامی در آرزوی آنست که سایه‌ای بیابد و لحظه‌ای در زیر آن بیاساید و مانند مزدوری است که در انتظار مزد خود باشد. <span class="verse-marker">۳</span>ماههای عمر من در بیهودگی می‌گذرند. شبهای رنجبار و خسته کننده نصیب من شده است. <span class="verse-marker">۴</span>وقتی می‌خوابم می‌گویم که چه وقت صبح می‌شود. اما شبهای من طولانی اند و تا صبح از این پهلو به آن پهلو می‌غلتم. <span class="verse-marker">۵</span>تن من پوشیده از کِرم و گرد و خاک است و پوست بدنم ترکیده و چرک گرفته است. <span class="verse-marker">۶</span>روزهایم تیزتر از ماکوی بافندگان می‌گذرند و در ناامیدی بپایان می‌رسند. </p>
  <p>
    <span class="verse-marker">۷</span>ای خدا، به یاد آور که عمر من لحظه‌ای بیش نیست و چشم من روز خوبی را نخواهد دید <span class="verse-marker">۸</span>و چشمانی که امروز به من می‌نگرند، دیگر برویم نخواهند افتاد. مرا جستجو خواهید کرد، اما اثری از من نخواهید یافت. <span class="verse-marker">۹</span>مثل ابری که پراگنده و ناپدید می‌شود، کسانی هم که می‌میرند دیگر بر نمی‌خیزند. <span class="verse-marker">۱۰</span>به خانه‌های خود باز نمی‌گردند و آشنایان شان برای همیشه آن‌ها را از یاد می‌برند. </p>
  <p>
    <span class="verse-marker">۱۱</span>از همین سبب است که خاموش مانده نمی‌توانم و می‌خواهم که درد و رنج خود را بیان کنم. <span class="verse-marker">۱۲</span>مگر من هیولای بحری هستم که مرا تحت نظر قرار داده‌ای؟ <span class="verse-marker">۱۳</span>من دراز می‌کشم تا دمی استراحت کنم و مصیبت‌های خود را از یاد ببرم، <span class="verse-marker">۱۴</span>آنگاه تو مرا با خوابهای وحشتناک می‌ترسانی. <span class="verse-marker">۱۵</span>بنابران، من چارۀ دیگر ندارم بجز اینکه گلوی خود را فشرده، بمیرم و به این زندگی رنجبار خود خاتمه بدهم. <span class="verse-marker">۱۶</span>از زندگی بیزارم و نمی‌خواهم دیگر زندگی کنم، پس مرا بحالم بگذارید، زیرا از من نفسی بیش نمانده است. <span class="verse-marker">۱۷</span>انسان چه اهمیتی دارد که به او اینقدر توجه نشان می‌دهی؟ <span class="verse-marker">۱۸</span>هر روز از او بازجوئی می‌کنی و هر لحظه او را می‌آزمائی. <span class="verse-marker">۱۹</span>آیا نمی‌خواهی دمی آرامم بگذاری تا آب دهن خود را فروبرم؟ <span class="verse-marker">۲۰</span>اگر من گناهی بکنم چه ضرری به تو می‌رسد، ای ناظر اعمال انسانها؟ چرا مرا هدف تیرهای خود قرار دادی؟ آیا من بار دوش تو شده‌ام؟ <span class="verse-marker">۲۱</span>چرا گناهان مرا نمی‌بخشی و از خطاهای من چشم نمی‌پوشی؟ زیرا به زودی به زیر خاک می‌روم و تو به سراغم خواهی آمد و من دیگر وجود نخواهم داشت.» </p>
  <a id="c8"></a>
  <h2>فصل هشتم </h2>
  <h3>بِلدَد سخن می‌گوید: ایوب باید توبه کند </h3>
  <p>
    <span class="verse-marker">۱</span>آنگاه بِلدَدِ شوحی جواب داد: <span class="verse-marker">۲</span>«ایوب، تا بکی این حرفها را می‌زنی؟ سخنان تو مثل باد هوا است. <span class="verse-marker">۳</span>خدا هرگز بی‌عدالتی نمی‌کند. خدای قادر مطلق همیشه راست و با انصاف است. <span class="verse-marker">۴</span>فرزندانت در برابر خدا گناهی کردند و خدا آن‌ها را طبق عمل شان جزا داد. <span class="verse-marker">۵</span>اگر تو طالب خدای قادر مطلق باشی، با دعا و زاری به او رجوع کنی <span class="verse-marker">۶</span>و اگر به پاکی و راستکاری زندگی کنی، آنوقت خدا یقیناً به کمک تو می‌شتابد و به عنوان پاداش، خانواده‌ات را به تو اعاده می‌کند. <span class="verse-marker">۷</span>و بیشتر از آنچه که در ابتدا داشتی به تو می‌دهد. </p>
  <p>
    <span class="verse-marker">۸</span>از بزرگان و مو‌سفیدان بپرس و از تجربۀ آن‌ها بیاموز. <span class="verse-marker">۹</span>زیرا ما یک مدت کوتاهی زندگی کرده‌ایم، معلومات ما بسیار کم است و عمر ما بر روی زمین همچون سایه‌ای زود گذر است. <span class="verse-marker">۱۰</span>از حکمت گذشتگان تعلیم بگیر و سخنان حکیمانۀ آن‌ها را سرمشق خود قرار بده. </p>
  <p>
    <span class="verse-marker">۱۱</span>در جائی که آب نباشد، نَی نمی‌روید و آن را در خارج از جبه‌زار نمی‌توان یافت. <span class="verse-marker">۱۲</span>اگر آب خشک شود، حتی پیش از آنکه وقت بریدن آن برسد، پژمرده می‌گردد. <span class="verse-marker">۱۳</span>عاقبت کسانی که خدا را ترک می‌کنند، به همین ترتیب است و دیگر امیدی برای شان باقی نمی‌ماند. <span class="verse-marker">۱۴</span>این مردم به کسانی می‌مانند که به تار عنکبوت اعتماد می‌کنند. <span class="verse-marker">۱۵</span>اگر به آن تکیه کنند می‌افتند و اگر از آن آویزان شوند، آن‌ها را نگاه نمی‌دارد. <span class="verse-marker">۱۶</span>شخص شریر مثل علفی است که در زیر شعاع آفتاب تازه می‌گردد و شاخه‌هایش در باغ پهن می‌شوند. <span class="verse-marker">۱۷</span>در بین سنگها ریشه می‌دواند و ریشه‌هایش بدور آن‌ها محکم می‌پیچند. <span class="verse-marker">۱۸</span>اما اگر از بیخ کنده شود، دیگر کسی بیاد نمی‌آورد که آن علف در آنجا بوده است. <span class="verse-marker">۱۹</span>بلی، سرنوشت مردم بی خدا هم به همین طریق است و دیگران می‌آیند و جای شان را می‌گیرند. </p>
  <p>
    <span class="verse-marker">۲۰</span>خدا مردم راستکار را هرگز ترک نمی‌کند و نه دست شریران را می‌گیرد. <span class="verse-marker">۲۱</span>لبانت را پُر‌خنده می‌سازد و از خوشی فریاد می‌زنی. <span class="verse-marker">۲۲</span>بدخواهانت را شرمنده و خانۀ شریران را ویران می‌کند.» </p>
  <a id="c9"></a>
  <h2>فصل نهم </h2>
  <h3>ایوب جواب می‌دهد: شفاعت کننده‌ای نیست </h3>
  <p>
    <span class="verse-marker">۱</span>ایوب جواب داد: <span class="verse-marker">۲</span>«همۀ اینها را که گفتی می‌دانم و قبلاً شنیده‌ام. اما یک انسان فانی چطور می‌تواند در برابر خدا راست و نیک باشد؟ <span class="verse-marker">۳</span>چه کسی می‌تواند با خدا بحث کند؟ کسی قادر نیست که از هزار سوالی که می‌کند، یکی را هم جواب بدهد. <span class="verse-marker">۴</span>زیرا خدا حکیم و دانا و توانا است. کسی نمی‌تواند در برابر او مقاومت کند و موفق شود. <span class="verse-marker">۵</span>بی‌خبر کوهها را منتقل می‌سازد و با خشم غضب آن‌ها را واژگون می‌کند. <span class="verse-marker">۶</span>زمین را از جایش تکان می‌دهد و پایه‌های آن را به لرزه می‌آورد. <span class="verse-marker">۷</span>اگر به آفتاب فرمان بدهد، طلوع نمی‌کند و ستارگان در شب نمی‌درخشند. <span class="verse-marker">۸</span>خدا به تنهائی آسمان‌ها را پهن کرد و بر موجهای بحر می‌خرامد. <span class="verse-marker">۹</span>دُب اکبر، جبار، ثریا و ستارگان جنوب را آفرید. <span class="verse-marker">۱۰</span>عقل ما از درک کارهای بزرگ و بیشمار او عاجز است. <span class="verse-marker">۱۱</span>از کنار من می‌گذرد و من او را دیده نمی‌توانم. حرکت می‌کند و من احساس نمی‌کنم. <span class="verse-marker">۱۲</span>هرچه را بخواهد می‌رباید و کسی نمی‌تواند مانع او شود و بگوید که چه می‌کنی؟ </p>
  <p>
    <span class="verse-marker">۱۳</span>خدا از خشم خود دست نمی‌کشد و دشمنان خود را که با هیولای بحری کمک کردند، پایمال می‌سازد. <span class="verse-marker">۱۴</span>پس من چطور می‌توانم با او بحث کنم و جواب درست بدهم؟ <span class="verse-marker">۱۵</span>گرچه گناهی ندارم، چیزی گفته نمی‌توانم، بجز اینکه از خدائی که داور من است، طلب رحمت کنم. <span class="verse-marker">۱۶</span>حتی اگر مرا بگذارد که حرفی بزنم، یقین ندارم که به سخنان من گوش بدهد. <span class="verse-marker">۱۷</span>او تُندباد را می‌فرستد و مرا پاشان می‌سازد و بدون جهت به زخمهایم می‌افزاید. <span class="verse-marker">۱۸</span>مرا نمی‌گذارد که نفس بکشم و زندگی مرا تلخ و زار می‌سازد. <span class="verse-marker">۱۹</span>با او یارای مقابله را ندارم، زیرا قادر و توانا است. اگر به محکمه شکایت ببرم، چه کسی می‌تواند او را احضار کند؟ <span class="verse-marker">۲۰</span>اگر بیگناه هم باشم، حرف زبانم مرا محکوم می‌سازد و هر چیزی که بگویم، مجرم شناخته می‌شوم. <span class="verse-marker">۲۱</span>گرچه گناهی ندارم، اما برای من فرقی نمی‌کند، زیرا از زندگی سیر شده‌ام. <span class="verse-marker">۲۲</span>خدا بیگناه و گناهکار را یکسان از بین می‌برد. <span class="verse-marker">۲۳</span>وقتی مصیبتی برسد و بیگناهی را ناگهان هلاک کند، خدا می‌خندد. <span class="verse-marker">۲۴</span>اختیار زمین را به‌دست مردم شریر داده و چشمان قضات را کور کرده است. اگر خدا این کار را نکرده چه کسی کرده است؟ </p>
  <p>
    <span class="verse-marker">۲۵</span>زندگی من سریعتر از نامه‌رسان تیزرَو می‌گذرد و بدون آنکه روی خوشی را ببینم. <span class="verse-marker">۲۶</span>سالهای عمرم مانند کشتی‌های سریع‌السیر و عقابی که بر شکار خود فرود می‌آید، به سرعت سپری می‌شوند. <span class="verse-marker">۲۷</span>اگر خندان باشم و سعی کنم که غمهای خود را از یاد ببرم، چه فایده؟ <span class="verse-marker">۲۸</span>زیرا می‌ترسم که مبادا غم و رنج دوباره به سراغ من بیایند و می‌دانم که خدا مرا خطاکار می‌شمارد. <span class="verse-marker">۲۹</span>پس اگر محکوم شوم چرا تلاش بیجا کنم؟ <span class="verse-marker">۳۰</span>اگر خود را با صابون بشویم و دستهای خود را با صافترین آبها پاک کنم، <span class="verse-marker">۳۱</span>تو مرا در لای و کثافت فرو می‌بری تا لباس خودم از من نفرت کند. <span class="verse-marker">۳۲</span>تو مانند من یک انسان فانی نیستی که بتوانم به تو جواب بدهم و با تو به محکمه بروم. <span class="verse-marker">۳۳</span>کسی نیست که بین ما داوری کند و ما را آشتی بدهد. <span class="verse-marker">۳۴</span>اگر از مجازات من دست برداری و هیبت تو مرا به وحشت نیندازد، <span class="verse-marker">۳۵</span>آنگاه می‌توانستم بدون ترس با تو حرف بزنم، اما متأسفانه اینطور نیست. </p>
  <a id="c10"></a>
  <h2>فصل دهم </h2>
  <h3>ایوب: از زندگی بیزارم </h3>
  <p>
    <span class="verse-marker">۱</span>از زندگی سیر شده‌ام، بنابران می‌خواهم از زندگی‌ای تلخ و زار بنالم و شکایت کنم. <span class="verse-marker">۲</span>خدایا محکومم مکن. بگو چه گناهی کرده‌ام که با من این چنین رفتار می‌کنی؟ <span class="verse-marker">۳</span>آیا روا است که به من ظلم بنمائی، از مخلوق خود نفرت کنی و طرفدار نقشه‌های گناهکاران باشی؟ <span class="verse-marker">۴</span>آیا تو همه چیز را مثل ما می‌بینی؟ <span class="verse-marker">۵-۶</span>آیا زندگی تو مانند زندگی ما کوتاه است و سالهای عمر تو مثل عمر انسان زود گذرند، که مراقب من هستی تا در من گناهی بیابی؟ <span class="verse-marker">۷</span>خودت می‌دانی که من خطائی نکرده‌ام و کسی نمی‌تواند مرا از دست تو نجات بدهد. </p>
  <p>
    <span class="verse-marker">۸</span>تو مرا با دست خود آفریدی و حالا می‌خواهی با همان دست مرا هلاک سازی. <span class="verse-marker">۹</span>بخاطر داشته باش که تو مرا از خاک بوجود آوردی و دوباره به خاک بر می‌گردانی. <span class="verse-marker">۱۰</span>تو به پدرم نیرو بخشیدی تا در رَحِم مادر تولیدم کند و در آنجا مرا نشو‌و‌نما دادی. <span class="verse-marker">۱۱</span>با پوست و گوشت پوشاندی و استخوانها و رگ و پی مرا بهم بافتی. <span class="verse-marker">۱۲</span>به من زندگی دادی و از محبت بی پایانت برخوردارم کردی و از روی احسان زندگی مرا حفظ نمودی. <span class="verse-marker">۱۳</span>با اینهم در تمام اوقات مراقب من بودی <span class="verse-marker">۱۴</span>تا گناهی کنم و تو از بخشیدنم امتناع نمائی. <span class="verse-marker">۱۵</span>هرگاه گناهی از من سر بزند، مرا فوری جزا می‌دهی، اما اگر کار درستی بکنم، خیری نمی‌بینم. شخص بدبخت و بیچاره‌ای هستم. <span class="verse-marker">۱۶</span>اگر سرم را بلند کنم، مانند شیری به من حمله می‌آوری و با آزار من قدرت خود را نشان می‌دهی. <span class="verse-marker">۱۷</span>تو همیشه علیه من شاهد می‌آوری و خشم تو بر من هر لحظه زیادتر می‌شود و ضربات پیهم بر من وارد می‌کنی. </p>
  <p>
    <span class="verse-marker">۱۸</span>چرا مرا از رَحِم مادر بدنیا آوردی؟ ای کاش، می‌مردم و چشم کسی مرا نمی‌دید. <span class="verse-marker">۱۹</span>مثلیکه هرگز بدنیا نیامده بودم، از رَحِم مادر مستقیماً به گور می‌رفتم. <span class="verse-marker">۲۰</span>از زندگی من چیزی باقی نمانده است، پس مرا بحالم بگذار تا دمی آسوده باشم. <span class="verse-marker">۲۱</span>به زودی از دنیا می‌روم و راه بازگشت برایم نیست. <span class="verse-marker">۲۲</span>به جائی می‌روم که تاریکی و ظلمت و هرج و مرج حکمفرما است و خود روشنی هم تاریکی است.» </p>
  <a id="c11"></a>
  <h2>فصل یازدهم </h2>
  <h3>صوفر سخن می‌گوید: گناه ایوب سزاوار مجازات است </h3>
  <p>
    <span class="verse-marker">۱</span>صوفرِ نعماتی جواب داد: <span class="verse-marker">۲</span>«آیا به این همه سخنان پوچ و بیهوده نباید جواب داد؟ <span class="verse-marker">۳</span>آیا کسی با پُرگوئی می‌تواند حق بجانب شمرده شود؟ آیا با یاوه‌گوئی می‌توانی دیگران را خاموش سازی؟ آیا می‌خواهی وقتی که دیگران را مسخره می‌کنی، آن‌ها ساکت بمانند و اعتراضی نکنند؟ <span class="verse-marker">۴</span>تو ادعا می‌کنی که در پیشگاه خداوند پاک و بیگناه هستی، <span class="verse-marker">۵</span>اما ای کاش، خدا لب به سخن بگشاید و جواب ترا بدهد <span class="verse-marker">۶</span>و اسرار حکمت خود را برایت بیان کند، زیرا حکمت خدا جنبه‌های زیادی دارد که دانستن آن‌ها برای انسان خیلی مشکل است. بدان که خدا ترا کمتر از آنچه که سزاوار هستی، جزا داده است. </p>
  <p>
    <span class="verse-marker">۷</span>کسی نمی‌تواند حد و اندازۀ عظمت و قدرت خدای قادر مطلق را درک کند. <span class="verse-marker">۸-۹</span>عظمت او بالا‌تر از آسمان‌ها و عمیقتر و وسیعتر از بحرها است و عقل تو حتی از تصور آن عاجز است. <span class="verse-marker">۱۰</span>اگر خدا ترا بگیرد و محاکمه کند، چه کسی می‌تواند مانع او شود؟ <span class="verse-marker">۱۱</span>زیرا اعمال هیچ کسی از او پوشیده نیست و می‌داند که گناهکار کیست. <span class="verse-marker">۱۲</span>شخص احمق وقتی دانا می‌شود، که خر وحشی انسان بزاید. </p>
  <p>
    <span class="verse-marker">۱۳</span>حالا اگر با قلب صاف و پاک دست دعا را به سوی خدا بلند کنی، <span class="verse-marker">۱۴</span>از بدی و گناه بپرهیزی و شرارت را در خانه‌ات راه ندهی، <span class="verse-marker">۱۵</span>آنوقت می‌توانی با سربلندی، اطمینان کامل و بدون ترس و تشویش با دنیا روبرو شوی. <span class="verse-marker">۱۶</span>مصیبت ها را فراموش می‌کنی و همه را مثل آب رفته به خاطر می‌آوری. <span class="verse-marker">۱۷</span>زندگی‌ات درخشانتر از آفتاب نیمروز و تاریکی آن مثل صبح روشن می‌شود. <span class="verse-marker">۱۸</span>با امید و اطمینانِ خاطر زندگی می‌کنی و در راحت و آسایش بسر می‌بری. <span class="verse-marker">۱۹</span>بدون ترس می‌خوابی و همگی از تو تعریف و توصیف می‌کنند. <span class="verse-marker">۲۰</span>اما چشمان بدکاران کور و راهِ گریز از هر سو به روی شان بسته می‌شود و یگانه امید شان مرگ می‌باشد.» </p>
  <a id="c12"></a>
  <h2>فصل دوازدهم </h2>
  <h3>ایوب جواب می‌دهد: من مسخرۀ مردم شده‌ام </h3>
  <p>
    <span class="verse-marker">۱</span>آنگاه ایوب جواب داد: <span class="verse-marker">۲</span>«شما فکر می‌کنید که عقل همه مردم را دارید و وقتی بمیرید حکمت هم با شما می‌میرد. <span class="verse-marker">۳</span>اما بدانید که من هم مانند شما عقل دارم و از شما کمتر نیستم. چیزهائی را که گفتید هر کسی می‌داند. <span class="verse-marker">۴</span>در گذشته، هرگاه پیش خدا دعا می‌کردم، او دعای مرا اجابت می‌فرمود، اما حالا، در حالیکه گناهی ندارم، حتی دوستانم به من می‌خندند و مسخره‌ام می‌کنند. <span class="verse-marker">۵</span>آنهائی که آسوده و آرامند مصیبت‌زدگان را توهین می‌کنند و به افتادگان لگد می‌زنند. <span class="verse-marker">۶</span>خانۀ دزدان در امان است و کسانی که از خدا نمی‌ترسند، در آسایش بسر می‌برند. آن‌ها به قدرت خود متکی هستند نه به خدا. </p>
  <p>
    <span class="verse-marker">۷-۹</span>چیزهائی را که شما می‌گوئید، اگر از حیوانات بپرسید به شما می‌آموزند. اگر از پرندگان سوال کنید به شما جواب می‌دهند. نباتات زمین برای تان بیان می‌کنند و حتی ماهیان به شما می‌گویند که دست قدرت خدا همه چیز را آفریده است. <span class="verse-marker">۱۰</span>زندگی هر زنده جان و نَفَس همۀ بشر در دست او است. <span class="verse-marker">۱۱</span>همانطوریکه با زبان مزۀ طعام خوب را می‌فهمیم، با گوش هم کلام حقیقت را تشخیص می‌دهیم. </p>
  <p>
    <span class="verse-marker">۱۲-۱۳</span>اشخاص پیر دانا هستند، اما خدا دانا و توانا است. اشخاص پیر بصیرت دارند، ولی خدا دارای بصیرت و قدرت است. <span class="verse-marker">۱۴</span>آنچه را که خدا خراب کند، هیچ کسی نمی‌تواند آباد نماید. اگر کسی را به زندان بیندازد، کسی نمی‌تواند او را آزاد کند. <span class="verse-marker">۱۵</span>هرگاه باران را متوقف سازد، زمین خشک می‌شود و اگر طوفان را بفرستد زمین را زیر آب غرق می‌کند. <span class="verse-marker">۱۶</span>بلی، خدا توانا و دانا است و اختیار فریب دهندگان و فریب خوردگان در دست او است. <span class="verse-marker">۱۷</span>حکمت فرمانروایان و مشاوران را از آن‌ها می‌گیرد و قضات را احمق می‌سازد. <span class="verse-marker">۱۸</span>پادشاهان را خلع و اسیر خود می‌کند. <span class="verse-marker">۱۹</span>کاهنان را حقیر و زورمندان را سرنگون می‌سازد. <span class="verse-marker">۲۰</span>بلاغت معتمدین و فهم اشخاص پیر را از بین می‌برد. <span class="verse-marker">۲۱</span>حاکمان را ذلیل و زورمندان را حقیر می‌کند. <span class="verse-marker">۲۲</span>چیزهائی را که تاریک و مبهم هستند روشن می‌سازد. <span class="verse-marker">۲۳</span>به ملتها قوت و نیرو می‌بخشد و بعد آن‌ها را از بین می‌برد. به تعداد شان می‌افزاید و سپس آن‌ها را به‌دست دشمن می‌سپارد. <span class="verse-marker">۲۴</span>حکمت زمامداران جهان را از آن‌ها می‌گیرد و آن‌ها را در بیابان آواره می‌سازد. <span class="verse-marker">۲۵</span>در تاریکی کورمال کورمال راه می‌روند و مانند مستان، اُفتان و خیزان قدم می‌زنند. </p>
  <a id="c13"></a>
  <h2>فصل سیزدهم </h2>
  <p>
    <span class="verse-marker">۱</span>چیزهائی را که بیان کردید من قبلاً دیده و شنیده بودم. <span class="verse-marker">۲</span>هر چیزی را که شما می‌دانید، من هم می‌دانم و از شما کمتر نیستم. <span class="verse-marker">۳</span>اما می‌خواهم که با قادر مطلق صحبت کنم و دعوای خود را با او فیصله نمایم. <span class="verse-marker">۴</span>اما شما حقیقت را با دروغ می‌پوشانید و طبیبان بی‌کفایت هستید. <span class="verse-marker">۵</span>اگر براستی عاقل می‌بودید، حرفی نمی‌زدید. </p>
  <p>
    <span class="verse-marker">۶</span>حالا به دلایل من توجه کنید و به کلام من گوش بدهید. <span class="verse-marker">۷</span>شما چیزهائی را که خدا نفرموده است به دروغ جعل می‌کنید. <span class="verse-marker">۸</span>می‌خواهید به بهانۀ طرفداری از او حقیقت را بپوشانید و دعوای خود را ارائه نمائید. <span class="verse-marker">۹</span>وقتی از شما بازخواست کند، چه جوابی به او می‌دهید؟ آیا می‌توانید او را هم مثل انسانها فریب بدهید؟ <span class="verse-marker">۱۰</span>بدانید که اگر از این کار دست نکشید، خدا شما را جزا می‌دهد. <span class="verse-marker">۱۱</span>آیا از هیبت او نمی‌ترسید؟ آیا عظمت او شما را به وحشت نمی‌اندازد؟ <span class="verse-marker">۱۲</span>دلایل شما بی معنی و ادعای تان مانند دیوارهای گِلی سست و بی اساس است. </p>
  <p>
    <span class="verse-marker">۱۳</span>پس خاموش باشید و به من موقع بدهید که حرف خود را بزنم و بعد هرچه باداباد! <span class="verse-marker">۱۴</span>با این کار، جان خود را در خطر می‌اندازم. <span class="verse-marker">۱۵</span>اگر خدا مرا بکشد، بازهم امیدوارم و در حضور او از خود دفاع می‌کنم. <span class="verse-marker">۱۶</span>ممکن است با راستگوئی خود برائت حاصل کنم و چون شخص بیگناهی هستم با جرأت در پیشگاه خدا می‌ایستم. <span class="verse-marker">۱۷</span>حالا به سخنان من گوش بدهید و به بیانات من توجه کنید. <span class="verse-marker">۱۸</span>ادعای من اینست: من می‌دانم تبرئه می‌شوم <span class="verse-marker">۱۹</span>و کسی نمی‌تواند در این مورد مباحثه کند و اگر کسی دعوای مرا غلط ثابت نماید، آنگاه ساکت می‌شوم و می‌میرم. </p>
  <p>
    <span class="verse-marker">۲۰</span>خدایا، از تو فقط دو تقاضا دارم و اگر آن را اجابت فرمائی، آنگاه می‌توانم با تو روبرو شوم. <span class="verse-marker">۲۱</span>از جزای من دست بردار و با هیبت خود مرا به وحشت نینداز. <span class="verse-marker">۲۲</span>بعد وقتی مرا بخوانی حاضر می‌شوم، یا اجازه بده حرف خود را بزنم و آنوقت جواب مرا بده. <span class="verse-marker">۲۳</span>به من بگو که گناه و تقصیر من چیست و خطاهای مرا نشان بده. <span class="verse-marker">۲۴</span>چرا روی خود را از من می‌پوشانی و مرا دشمن خود می‌خوانی؟ <span class="verse-marker">۲۵</span>آیا یک برگ خشک را که با باد رانده شده است، می‌ترسانی؟ آیا به یک پَرِ‌کاه حمله می‌کنی؟ <span class="verse-marker">۲۶</span>تو اتهامات تلخی را علیه من می‌آوری و گناهان جوانی مرا به رُخم می‌کشی. <span class="verse-marker">۲۷</span>پاهایم را زولانه می‌کنی و در هر قدمی که بر می‌دارم، مراقب من هستی. <span class="verse-marker">۲۸</span>در نتیجه، مانند چوبِ پوده و لباسِ کویه‌خورده، نابود می‌شوم. </p>
  <a id="c14"></a>
  <h2>فصل چهاردهم </h2>
  <p>
    <span class="verse-marker">۱</span>ما ضعیف و ناتوان به دنیا آمده‌ایم و این حیات چند روزۀ ما پُر از زحمت است. <span class="verse-marker">۲</span>مثل گُل می‌شگفد و بزودی پژمرده می‌شود و مانند سایه‌ای زودگذر و ناپایدار است. <span class="verse-marker">۳</span>پس ای خدا، چرا بر چنین موجودی اینقدر سخت می‌گیری و از او بازخواست می‌کنی؟ <span class="verse-marker">۴</span>از یک شئی کثیف چیز پاک به دست نمی‌آید. <span class="verse-marker">۵</span>شمار روزها و ماههای عمرش به تو معلوم است، سرنوشت او را تو تعیین کرده‌ای و هیچ کسی نمی‌تواند آنرا تغییر بدهد. <span class="verse-marker">۶</span>پس از خطای او چشم بپوش و او را بحال خودش بگذار تا پیش از اینکه با زندگی وداع کند، لحظه‌ای آسوده باشد. </p>
  <p>
    <span class="verse-marker">۷</span>برای یک درخت امیدی است که اگر قطع گردد دوباره سبز می‌شود و شاخهای تازه و تر دیگر بار می‌آورد. <span class="verse-marker">۸</span>اگر ریشه‌اش در زمین کهنه شود و تنه‌اش در خاک فرسوده گردد، <span class="verse-marker">۹</span>بازهم وقتیکه آب برایش برسد، مثل یک نهال تازه جوانه می‌زند و شگوفه می‌کند. <span class="verse-marker">۱۰</span>اما وقتی انسان می‌میرد فاسد می‌شود و از بین می‌رود و آنها کجا‌اند؟ <span class="verse-marker">۱۱</span>و مثل آب بحر که تبخیر می‌کند و دریاها خشک می‌شوند، <span class="verse-marker">۱۲</span>انسان هم به خواب ابدی فرو می‌رود و تا نیست شدن آسمان‌ها بر‌نمی‌خیزد و کسی او را بیدار نمی‌کند. </p>
  <p>
    <span class="verse-marker">۱۳</span>ای کاش، مرا تا وقتی که غضبت فرونشیند، در زیر خاک پنهان می‌کردی و باز مرا در یک زمان معین دوباره بیاد می‌آوردی. <span class="verse-marker">۱۴</span>وقتی انسان می‌میرد، آیا دوباره زنده می‌شود؟ اما من در انتظار آن هستم که روزهای سخت زندگی ام پایان یابد و دوران شادکامی برسد. <span class="verse-marker">۱۵</span>آنوقت تو مرا می‌خوانی و من جواب می‌دهم و از دیدن این مخلوقت خوشحال می‌شوی. <span class="verse-marker">۱۶</span>تو مراقب هر قدم من می‌باشی و گناهانم را در نظر نمی‌گیری. <span class="verse-marker">۱۷</span>مرا از گناه پاک می‌سازی و خطاهایم را می‌پوشانی. </p>
  <p>
    <span class="verse-marker">۱۸</span>زمانی فرا می‌رسد که کوهها فرو می‌ریزند و از بین می‌روند. سنگها از جای شان کنده می‌شوند، <span class="verse-marker">۱۹</span>آب سنگها را می‌ساید و سیلابها خاک زمین را می‌شوید و به همین ترتیب، تمام امیدهای انسان را نقش بر آب می‌سازی. <span class="verse-marker">۲۰</span>تو بر او غالب می‌شوی، چهره‌اش را با پردۀ مرگ می‌پوشانی و او را برای ابد از بین می‌بری. <span class="verse-marker">۲۱</span>اگر فرزندانش به جاه و جلال برسند، او آگاه نمی‌شود و هرگاه خوار و حقیر گردند، بازهم بی اطلاع می‌مانند. <span class="verse-marker">۲۲</span>او فقط درد خود را احساس می‌کند و برای خود ماتم می‌گیرد.» </p>
  <h3>محاورۀ دوم </h3>
  <p class="section-range">(۱۵:‌۱‌-‌۲۱:‌۳۴) </p>
  <a id="c15"></a>
  <h2>فصل پانزدهم </h2>
  <h3>اَلیفاز: ایوب به شریعت اهمیت نمی‌دهد </h3>
  <p>
    <span class="verse-marker">۱</span>آنگاه اَلیفاز تَیمانی جواب داد: <span class="verse-marker">۲</span>«ایوب، شخص عاقلی مثل تو نباید سخن احمقانه بگوید. کلام تو پوچ و مثل باد هوا است. <span class="verse-marker">۳</span>با این گونه سخنان بی‌معنی نمی‌توانی از خود دفاع کنی. <span class="verse-marker">۴</span>تو از خدا نمی‌ترسی و به او احترام نداری. <span class="verse-marker">۵</span>حرفهائی که می‌زنی گناهانت را آشکار می‌کنند و با حیله و نیرنگ صحبت می‌کنی. <span class="verse-marker">۶</span>حرف زبانت ترا محکوم می‌کند و علیه تو شهادت می‌دهد. </p>
  <p>
    <span class="verse-marker">۷</span>آیا فکر می‌کنی اولین انسانی که بدنیا آمد، تو بودی؟ آیا تو پیشتر از کوهها بوجود آمده‌ای؟ <span class="verse-marker">۸</span>آیا تو از نقشۀ مخفی خدا آگاه بوده‌ای؟ آیا تو عاقلترین مرد روی زمین هستی؟ <span class="verse-marker">۹</span>هر چیزی را که تو می‌دانی ما هم می‌دانیم و چیزهائی را که تو می‌فهمی برای ما هم واضح و روشن است. <span class="verse-marker">۱۰</span>ما حکمت و دانش را از اشخاص مو‌سفید و سالخورده که سن شان زیادتر از سن پدر تو است، آموختیم. <span class="verse-marker">۱۱</span>خدا به تو تسلی می‌بخشد و تو آنرا رد می‌کنی. ما از طرف خدا با ملایمت با تو حرف زدیم، <span class="verse-marker">۱۲</span>اما تو به هیجان آمده‌ای و از چشمانت خشم و غضب شراره می‌زند. <span class="verse-marker">۱۳</span>تو با این حرفهایت نشان می‌دهی که برضد خدا هستی. <span class="verse-marker">۱۴</span>آیا یک انسان فانی می‌تواند واقعاً نیک و پاک باشد و عادل شمرده شود؟ <span class="verse-marker">۱۵</span>خدا حتی به فرشتگان خود هم اعتماد نمی‌کند و آسمان‌ها نیز در نظر او پاک نیستند، <span class="verse-marker">۱۶</span>چه رسد به انسان فاسد و ناچیز که شرارت را مثل آب می‌نوشد. </p>
  <p>
    <span class="verse-marker">۱۷</span>حالا به من گوش بده تا آنچه را که می‌دانم به تو بیان کنم. <span class="verse-marker">۱۸</span>اینها حقایقی اند که من از اشخاص دانشمند و حکیم آموختم که پدران شان بی کم و کاست به آن‌ها آشکار ساختند. <span class="verse-marker">۱۹</span>در آن وقت در سرزمین شان بیگانه‌ای نبود که آن‌ها را از راه راست خدا منحرف کند. </p>
  <p>
    <span class="verse-marker">۲۰</span>شخص شریر که به دیگران ظلم می‌کند در سراسر عمر خود درد و رنج می‌بیند. <span class="verse-marker">۲۱</span>صداهای ترسناک در گوشش طنین می‌اندازد. در وقتیکه فکر می‌کند آسوده و آرام است، ناگهان مورد حملۀ غارتگران قرار می‌گیرد. <span class="verse-marker">۲۲</span>امید فرار از تاریکی برایش نیست و عاقبت با شمشیر هلاک می‌شود. <span class="verse-marker">۲۳</span>در دیار بیگانگان برای یک لقمه نان آواره می‌گردد و می‌داند آیندۀ تاریک در پیشرو دارد. <span class="verse-marker">۲۴</span>مصیبت و بدبختی مثل پادشاهی که برای جنگ آماده باشد، او را به وحشت می‌اندازد، <span class="verse-marker">۲۵</span>زیرا دست خود را بر ضد خدا دراز کرده است و با قادر مطلق می‌جنگد. <span class="verse-marker">۲۶</span>با گستاخی سپر خود را به دست گرفته به او حمله می‌کند. </p>
  <p>
    <span class="verse-marker">۲۷</span>او هرچند آرام و از مال دنیا بی نیاز باشد، <span class="verse-marker">۲۸</span>اما سرانجام در شهرهای ویران و خانه‌های غیر مسکون که در حال فروریختن هستند، بسر می‌برد. <span class="verse-marker">۲۹</span>ثروتش برباد می‌شود و چیزی برایش باقی نمی‌ماند. <span class="verse-marker">۳۰</span>از تاریکی فرار کرده نمی‌تواند و مانند درختی که آتش بگیرد و شاخهایش بسوزند و شگوفه هایش دستخوش باد شوند، دارو ندار خود را از دست می‌دهد. <span class="verse-marker">۳۱</span>انسان نباید به چیزهای بیهوده و ناپایدار خود را فریب بدهد، زیرا این کار فایده‌ای ندارد <span class="verse-marker">۳۲</span>و پیش از آنکه چشم از جهان بپوشد، برایش معلوم می‌شود که اتکاء به چیزهای فانی بیهوده است. <span class="verse-marker">۳۳</span>مثل تاک که انگورهای غوره‌اش پیش از پخته شدن بریزند و مانند درخت زیتون که شگوفه هایش بتکند، بی‌ثمر می‌گردند. <span class="verse-marker">۳۴</span>اشخاص بی‌خدا، بی‌اولاد می‌شوند و خانۀ رشوه‌خواران در آتش می‌سوزد. <span class="verse-marker">۳۵</span>آن‌ها برای شرارت نقشه می‌کشند و دلهای شان پُر از مکر و حیله است.» </p>
  <a id="c16"></a>
  <h2>فصل شانزدهم </h2>
  <h3>ایوب به بیگناهی خود پافشاری می‌کند </h3>
  <p>
    <span class="verse-marker">۱</span>ایوب جواب داد: <span class="verse-marker">۲</span>«من این سخنان را بسیار شنیده‌ام. تسلی شما مرا زیادتر عذاب می‌کند. <span class="verse-marker">۳</span>تا به کی به این حرفهای بیهودۀ تان ادامه می‌دهید؟ آیا شما باید همیشه حرف آخر را بزنید؟ <span class="verse-marker">۴</span>اگر من بجای شما می‌بودم، من هم می‌توانستم همین حرفها را بزنم و بعنوان اعتراض سر خود را تکان می‌دادم. <span class="verse-marker">۵</span>شما را نصیحت می‌کردم و با سخنان گرم شما را تسلی می‌دادم. </p>
  <p>
    <span class="verse-marker">۶</span>هر چیزیکه بگویم از درد و رنج من کاسته نمی‌شود و اگر خاموش هم باشم دردم را دوا نمی‌کند. <span class="verse-marker">۷</span>زیرا تو ای خدا، تو مرا از زندگی خسته ساختی و خانواده‌ام را از‌بین بردی. <span class="verse-marker">۸</span>تو عرصه را بر من تنگ کردی و دشمن من شدی. آنقدر لاغر شده‌ام که از بدن من فقط پوست و استخوان باقی مانده است و مردم این را دلیل گناهان من می‌دانند. <span class="verse-marker">۹</span>با خشم خود گوشت بدنم را پاره کرده است، به نظر نفرت به من نگاه می‌کند و مرا دشمن خود می‌پندارد. <span class="verse-marker">۱۰</span>مردم مرا مسخره می‌کنند و به دور من جمع شده به روی من سیلی می‌زنند. <span class="verse-marker">۱۱</span>خدا مرا به دست مردم ظالم و شریر سپرده است. <span class="verse-marker">۱۲</span>من زندگی آرام و آسوده‌ای داشتم، اما خدا از گلوی من گرفت و تکه تکه‌ام کرد. حالا مرا هدف خود قرار داده است <span class="verse-marker">۱۳</span>و تیرهای خود را از هر سو به سوی من حواله می‌کند، مرا مجروح می‌سازد و رحمی نشان نمی‌دهد. <span class="verse-marker">۱۴</span>او مانند یک جنگجو حمله می‌کند و پیهم به من زخم می‌زند. </p>
  <p>
    <span class="verse-marker">۱۵</span>لباس ماتم پوشیده و در خاکِ خواری نشسته‌ام. <span class="verse-marker">۱۶</span>از بس که گریه کرده‌ام چشمانم سرخ شده و دیدگانم را تاریکی فرا گرفته است. <span class="verse-marker">۱۷</span>اما من شخص شریری نیستم و دعای من از صمیم قلب است. </p>
  <p>
    <span class="verse-marker">۱۸</span>ای زمین، حق مرا تلف مکن و نگذار که فریاد من بخاطر عدالت خاموش شود. <span class="verse-marker">۱۹</span>شاهد من در آسمان است و از من شفاعت می‌کند. <span class="verse-marker">۲۰</span>دوستان من مسخره‌ام می‌کنند، اما من سیل اشک را در حضور خدا جاری می‌سازم <span class="verse-marker">۲۱</span>و پیش او زاری می‌کنم که به عنوان یک دوست به من گوش بدهد و حرفهای مرا بشنود. <span class="verse-marker">۲۲</span>زیرا به زودی می‌میرم و به جائی می‌روم که امید بازگشت از آن نیست. </p>
  <a id="c17"></a>
  <h2>فصل هفدهم </h2>
  <h3>ایوب برای نجات خود دعا می‌کند </h3>
  <p>
    <span class="verse-marker">۱</span>روح من شکسته، عمر من پایان یافته و پایم به لب گور رسیده است. <span class="verse-marker">۲</span>ببین که مردم چطور مرا مسخره می‌کنند و هر جا که می‌روم آن‌ها را می‌بینم. </p>
  <p>
    <span class="verse-marker">۳-۴</span>خدایا، تو ضامن من باش، زیرا همه کس مرا گناهکار می‌دانند و چون تو به آن‌ها عقل و حکمت نداده‌ای، نمی‌توانند به من کمک کنند. پس نگذار که آن‌ها بر من پیروز شوند. <span class="verse-marker">۵</span>کسیکه برای کسب منفعت از دوستان خود بدگوئی کند، فرزندانش کور می‌شوند. <span class="verse-marker">۶</span>خدا مرا مایۀ تمسخر مردم ساخته است و آن‌ها برویم تف می‌اندازند. <span class="verse-marker">۷</span>از غم و اندوه چشمانم تار گشته‌اند و از من سایه‌ای بیش باقی نمانده است. <span class="verse-marker">۸</span>مردمان وقتی مرا به این حال می‌بینند، تعجب می‌کنند، اما سرانجام بیگناهان علیه مردم بدکار قیام می‌کنند <span class="verse-marker">۹</span>و اشخاص نیک در کارهای خوب پیشرفت می‌نمایند و روز بروز قویتر می‌گردند. <span class="verse-marker">۱۰</span>اگر همۀ تان بیائید و در برابر من بایستید، گمان نمی‌کنم که بتوانم شخص فهمیده‌ای در بین شما بیابم. </p>
  <p>
    <span class="verse-marker">۱۱</span>عمر من بپایان رسیده است و آرزو‌هایم همه نقش بر آب شده‌اند. <span class="verse-marker">۱۲</span>دوستانم می‌گویند که از پی شامِ تاریک، روز روشن می‌آید، اما خودم می‌دانم که من همیشه در تاریکی باقی خواهم ماند. <span class="verse-marker">۱۳</span>یگانه آرزوی من اینست که به دیار مردگان بروم و آنجا خانۀ ابدی من باشد. <span class="verse-marker">۱۴</span>قبر را پدر و کِرم را مادر و خواهر خود بخوانم. <span class="verse-marker">۱۵</span>پس امید من کجاست؟ چه کسی آنرا برایم پیدا می‌کند؟ <span class="verse-marker">۱۶</span>نه، امید من با من به گور می‌رود و با هم یکجا خاک می‌شویم.» </p>
  <a id="c18"></a>
  <h2>فصل هجدهم </h2>
  <h3>بِلدَد: خدا بدکاران را جزا می‌دهد </h3>
  <p>
    <span class="verse-marker">۱</span>آنگاه بِلدَدِ شوحی جواب داد: <span class="verse-marker">۲</span>«آیا نمی‌خواهی لحظه‌ای خاموش باشی؟ اگر به ما گوش بدهی، می‌توانیم بدرستی با هم صحبت کنیم. <span class="verse-marker">۳</span>آیا تو فکر می‌کنی که ما مثل حیوانات، احمق و بی‌شعور هستیم؟ <span class="verse-marker">۴</span>تو با خشمت به خودت صدمه می‌رسانی. آیا بخاطریکه تو خشمگین هستی، زندگی به روی زمین نباشد؟ آیا می‌خواهی که خدا برای قناعت تو صخره ها را از جای شان بیجا کند؟ </p>
  <p>
    <span class="verse-marker">۵</span>چراغ شخص بدکار خاموش می‌شود و شعلۀ آتش او نوری نخواهد داشت. <span class="verse-marker">۶</span>نور خانۀ مرد شریر به تاریکی تبدیل می‌گردد و چراغش خاموش می‌شود. <span class="verse-marker">۷</span>قدمهایش سست و قربانی نقشه‌های خود می‌گردد. <span class="verse-marker">۸-۹</span>بسوی دام قدم بر می‌دارد و پایش در تله می‌افتد و رهائی نمی‌یابد. <span class="verse-marker">۱۰</span>در سر راه او دام پنهان شده است و تله‌ای در مسیر او قرار دارد. </p>
  <p>
    <span class="verse-marker">۱۱</span>ترس و وحشت از هر سو بر او هجوم می‌آورد و قدم بقدم او را تعقیب می‌کند. <span class="verse-marker">۱۲</span>قحطی و گرسنگی نیروی او را زایل می‌سازد و مصیبت در سر راهش کمین می‌کند. <span class="verse-marker">۱۳</span>به مرض کشندۀ گرفتار می‌شود و در کام مرگ فرو می‌رود. <span class="verse-marker">۱۴</span>از خانه‌ای که در آن آسوده بود، جدا می‌شود و به‌دست پادشاه مرگ سپرده می‌شود. <span class="verse-marker">۱۵</span>مسکنش با آتش گوگرد از بین می‌رود و خانه‌اش خالی می‌شود. <span class="verse-marker">۱۶</span>ریشه و شاخه‌هایش پژمرده و خشک شده، نابود می‌گردند. <span class="verse-marker">۱۷</span>خاطره‌اش از روی زمین محو می‌شود و هیچ کس نام او را بیاد نمی‌آورد. <span class="verse-marker">۱۸</span>از دنیای زندگان رانده شده به تاریکی انداخته می‌شود. <span class="verse-marker">۱۹</span>در بین قومش بازمانده و نسلی از او باقی نمی‌ماند. <span class="verse-marker">۲۰</span>مردم از غرب و شرق از دیدن وضع او حیران می‌شوند و وحشت می‌کنند. <span class="verse-marker">۲۱</span>بلی، مردم گناهکار و کسانی که خدا را نمی‌شناسند به این مصیبت‌ها گرفتار می‌شوند.» </p>
  <a id="c19"></a>
  <h2>فصل نوزدهم </h2>
  <h3>ایوب جواب می‌دهد: من می‌دانم که نجات بخشای من زنده است </h3>
  <p>
    <span class="verse-marker">۱</span>ایوب جواب داد: <span class="verse-marker">۲</span>«تا بکی می‌خواهید با سخنان تان مرا عذاب بدهید و دلم را بشکنید؟ <span class="verse-marker">۳</span>به مراتب به من اهانت کرده‌اید و از رفتار خود با من خجالت نمی‌کشید. <span class="verse-marker">۴</span>اگر من گناهی کرده باشم، ضرر آن به خودم می‌رسد و به شما آسیبی نمی‌رساند. <span class="verse-marker">۵</span>شما خود را بهتر و برتر از من می‌دانید و مصیبت‌های مرا دلیل گناه من می‌پندارید. <span class="verse-marker">۶</span>در حالیکه خدا این روز بد را بر سر من آورده و به دام خود گرفتارم کرده است. <span class="verse-marker">۷</span>حتی وقتی از ظلمی که به من شده است فریاد می‌زنم و کمک می‌طلبم، کسی به داد من نمی‌رسد. <span class="verse-marker">۸</span>او راه مرا مسدود و تاریک کرده است و امید رهائی از این وضع برای من نیست. <span class="verse-marker">۹</span>او عزت و اعتبار مرا از بین برد و هرچه که داشتم از من گرفت. <span class="verse-marker">۱۰</span>از هر طرف مرا خُرد و خمیر کرده و نهال آرزوی مرا از ریشه بر‌کنده است. <span class="verse-marker">۱۱</span>آتش غضب خود را بر من افروخته است و مرا دشمن خود می‌شمارد. <span class="verse-marker">۱۲</span>لشکر خود را می‌فرستد تا خیمۀ مرا محاصره کنند. </p>
  <p>
    <span class="verse-marker">۱۳</span>او خانواده‌ام را از من جدا کرد و آشنایانم را بیگانه ساخت. <span class="verse-marker">۱۴</span>خویشاوندان و دوستانِ نزدیک من فراموشم کردند <span class="verse-marker">۱۵</span>و مهمان خانه‌ام مرا از یاد برد. کنیزان خانه‌ام مرا نمی‌شناسند و برای شان بیگانه شده‌ام. <span class="verse-marker">۱۶</span>خدمتگار خود را با زاری و التماس صدا می‌کنم، اما او جوابم را نمی‌دهد. <span class="verse-marker">۱۷</span>زن من طاقت بوی دهان مرا ندارد و برادرانم از من بیزار هستند. <span class="verse-marker">۱۸</span>حتی کودکان به نظر حقارت به من می‌نگرند و مسخره‌ام می‌کنند. <span class="verse-marker">۱۹</span>دوستان صمیمی ام از من متنفرند و کسانی را که دوست داشتم، مخالف من شده‌اند. <span class="verse-marker">۲۰</span>از من فقط پوست و استخوان باقی مانده است و به سختی از مرگ گریخته‌ام. </p>
  <p>
    <span class="verse-marker">۲۱</span>شما دوستان من هستید، بر من رحم کنید، زیرا دست خدا مرا به این روز انداخته است. <span class="verse-marker">۲۲</span>چرا شما مثل خدا به من جفا می‌کنید؟ آیا اینهمه آزاری که دیده‌ام برای من کافی نیست؟ </p>
  <p>
    <span class="verse-marker">۲۳</span>ای کاش سخنان مرا کسی یادداشت می‌کرد و در کتابی می‌نوشت <span class="verse-marker">۲۴</span>و یا با قلم آهنین برای همیشه بر سنگی حک می‌نمود، <span class="verse-marker">۲۵</span>زیرا می‌دانم که نجات‌بخشای من زنده است و سرانجام به زمین خواهد ایستاد. <span class="verse-marker">۲۶</span>و یقین دارم که حتی پس از آنکه گوشت و پوست بدنم بپوسند، خدا را می‌بینم. <span class="verse-marker">۲۷</span>او برای من بیگانه نیست. او را با همین چشمان خود خواهم دید. <span class="verse-marker">۲۸</span>وقتی گفتید: «چگونه او را عذاب کنیم.» از حال رفتم. شما می‌خواستید با بهانه‌ای مرا متهم سازید. <span class="verse-marker">۲۹</span>پس از شمشیر مجازات خدا بترسید و بدانید که روز داوری خدا در انتظار شما است.» </p>
  <a id="c20"></a>
  <h2>فصل بیستم </h2>
  <h3>صوفر: بدکاران به سزای اعمال شان می‌رسند </h3>
  <p>
    <span class="verse-marker">۱</span>آنگاه صوفرِ نعماتی جواب داد: <span class="verse-marker">۲</span>«ایوب، سخنان تو مرا بی‌حوصله ساخته است و دیگر نمی‌توانم خاموش بمانم و مجبورم که جوابت را بدهم. <span class="verse-marker">۳</span>سخنان تو همه توهین‌آمیز بودند و من می‌دانم که چگونه به تو جواب بدهم. <span class="verse-marker">۴</span>می‌دانی که از زمان قدیم، وقتی انسان اولین بار بر زمین قرار داده شد، <span class="verse-marker">۵</span>سعادت و خوشی مردم بدکار همیشه ناپایدار بوده است. <span class="verse-marker">۶</span>آن‌ها هر قدر در زندگی پیشرفت کنند و جاه و جلال شان سر به فلک بکشد، <span class="verse-marker">۷</span>سرانجام مانند فضله دور افگنده شده برای همیشه نابود می‌گردد و آشنایان شان می‌گویند: «آن‌ها کجا هستند؟» <span class="verse-marker">۸</span>مثل خواب و خیال محو می‌شوند. <span class="verse-marker">۹</span>دیگر به نظر نمی‌خورند و از جائی که زندگی می‌کردند، برای همیشه ناپدید می‌گردند. <span class="verse-marker">۱۰</span>فرزندان شان از مردم فقیر گدائی می‌کنند و همۀ آنچه را که از مردم بزور گرفته بودند، پس می‌دهند. <span class="verse-marker">۱۱</span>بدنهای شان که زمانی جوان و نیرومند بودند، به گور می‌روند و خاک می‌شوند. </p>
  <p>
    <span class="verse-marker">۱۲-۱۳</span>آن‌ها از شرارت لذت می‌برند. طعم آن دهان شان را شیرین نگه می‌دارد، <span class="verse-marker">۱۴</span>اما آنچه را که خورده‌اند در شکم شان ترش کرده به زهر مار تبدیل می‌شود <span class="verse-marker">۱۵</span>و ثروتی را که بلعیده‌اند، قی می‌کنند. خدا همه را از شکم شان بیرون می‌کشد. <span class="verse-marker">۱۶</span>آنچه را که خورده‌اند مانند زهر مار آن‌ها را مسموم کرده هلاک می‌سازد. <span class="verse-marker">۱۷</span>آنقدر زنده نمی‌مانند که از نعمت‌های روغن زیتون، شیر و عسل بهره‌ای بردارند <span class="verse-marker">۱۸</span>و از دارائی و مال خود استفاده کنند و لذت ببرند. <span class="verse-marker">۱۹</span>زیرا آن‌ها به مردم مسکین ظلم نموده مال شانرا غصب کردند و خانه‌ای را که خود شان نساخته بودند، بزور گرفتند. </p>
  <p>
    <span class="verse-marker">۲۰</span>در اندوختن ثروت حریص هستند و قناعت ندارند. <span class="verse-marker">۲۱</span>از مالی که دزدی کرده‌اند، چیزی برای شان باقی نمی‌ماند و خوشبختی آن‌ها زوال می‌شود. <span class="verse-marker">۲۲</span>در اوج سعادت، ناگهان مصیبت و بدبختی بر سر شان می‌آید و رنج و مصیبت دامنگیر شان می‌شود. <span class="verse-marker">۲۳</span>در وقتی که همه چیز دارند و شکم شان سیر است، به غضب خدا گرفتار می‌شوند. <span class="verse-marker">۲۴</span>از شمشیر آهنین فرار می‌کنند، اما هدف تیر برنجی قرار می‌گیرند. <span class="verse-marker">۲۵</span>وقتی تیر را از بدن شان بیرون می‌کشند، نوک براق آن جگر شان را پاره می‌کند و وحشتِ مرگ آن‌ها را فرا می‌گیرد. <span class="verse-marker">۲۶</span>همه مال و ثروتی را که اندوخته‌اند، نابود می‌شوند و آتش ناگهانی باقیماندۀ دارائی آن‌ها را از بین می‌برد. <span class="verse-marker">۲۷</span>آسمان‌ها گناهان شان را آشکار می‌سازند و زمین علیه آن‌ها گواهی می‌دهد. <span class="verse-marker">۲۸</span>در اثر خشم خدا مال خانۀ شان تاراج می‌شود. <span class="verse-marker">۲۹</span>اینست سرنوشت مردم بدکار که خدا برای شان تعیین فرموده است.» </p>
  <a id="c21"></a>
  <h2>فصل بیست و یکم </h2>
  <h3>ایوب: مردم بدکار خوشبخت هستند </h3>
  <p>
    <span class="verse-marker">۱</span>آنگاه ایوب جواب داد: <span class="verse-marker">۲</span>«لطفاً به حرفهای من به دقت گوش بدهید تا دل من تسلی یابد. <span class="verse-marker">۳</span>به من موقع بدهید که حرفهای خود را بزنم و بعد اگر خواستید مسخره‌ام کنید. </p>
  <p>
    <span class="verse-marker">۴</span>من از خدا شکایت دارم نه از انسان و به همین دلیل صبر و طاقتم را از دست داده‌ام. <span class="verse-marker">۵</span>به من نگاه کنید و از تعجب دست بر دهان بگذارید و خاموش باشید. <span class="verse-marker">۶</span>وقتی مصیبت هائی را که بر سر من آمده است بیاد می‌آورم، تمام بدنم از وحشت به لرزه می‌آید. <span class="verse-marker">۷</span>چرا مردم بدکار تا سن پیری زنده می‌مانند و به قدرت و جلال می‌رسند؟ <span class="verse-marker">۸</span>فرزندان و نواسه‌های خود را می‌بینند که پیش روی شان بزرگ می‌شوند. <span class="verse-marker">۹</span>خانه‌های شان از هر گونه خوف و خطر در امان هستند و خدا آن‌ها را جزا نمی‌دهد. <span class="verse-marker">۱۰</span>تعداد گله‌های شان افزایش می‌یابد و هیچ کدام آن‌ها تلف نمی‌شود. <span class="verse-marker">۱۱</span>کودکان شان بیرون می‌روند و مانند گوسفندان رقص و پایکوبی می‌کنند. <span class="verse-marker">۱۲</span>با آواز دایره و رباب و نَی، سرودِ خوشی را می‌سرایند. <span class="verse-marker">۱۳</span>بدکاران عمر خود را در خوشبختی و کامرانی می‌گذرانند و با آسودگی و خاطرِ جمع از جهان می‌روند. <span class="verse-marker">۱۴</span>از خدا می‌خواهند که کاری به کار شان نداشته باشد و مایل نیستند که راه راست خدا را بشناسند. <span class="verse-marker">۱۵</span>می‌گویند: «قادر مطلق کیست که بندگی او را نمائیم؟ چه فایده که پیش او دعا کنیم؟» <span class="verse-marker">۱۶</span>آن‌ها ادعا می‌کنند که سعادت شان نتیجۀ سعی و کوشش خود آن‌ها است، اما من با طرز فکر شان موافق نیستم. </p>
  <p>
    <span class="verse-marker">۱۷</span>آیا گاهی چراغ شریران خاموش شده یا بلائی بر سر شان آمده است؟ آیا گاهی خدا آن‌ها را از روی غضب خود جزا داده است؟ <span class="verse-marker">۱۸</span>یا مثل کاهی در برابر باد یا مانند خاک در برابر طوفان پراگنده کرده است؟ </p>
  <p>
    <span class="verse-marker">۱۹</span>شما می‌گوئید که خدا فرزندان گناهکاران را بعوض آن‌ها مجازات می‌کند، اما من می‌گویم که خدا باید خود گناهکار را جزا بدهد تا بداند که خدا از گناه چشم نمی‌پوشد. <span class="verse-marker">۲۰</span>خود شان باید نابودی خود را ببینند و از جام غضب خدای قادر مطلق بنوشند. <span class="verse-marker">۲۱</span>وقتی انسان می‌میرد دیگر احساس نمی‌کند که خانواده‌اش در چه وضعی قرار دارد. <span class="verse-marker">۲۲</span>آیا کسی می‌تواند به خدائی که داور عالم است، بگوید که چه باید بکند؟ <span class="verse-marker">۲۳-۲۴</span>بعضی بعد از یک عمر مسعود و آسوده و با صحت کامل و در حالیکه از همه نعمت دنیا برخوردارند، از جهان می‌روند، <span class="verse-marker">۲۵</span>و برخی در بدبختی و بی‌بهره از لذات زندگی، می‌میرند. <span class="verse-marker">۲۶</span>اما همه یکسان به خاک می‌روند خوراک کرمها می‌شوند. </p>
  <p>
    <span class="verse-marker">۲۷</span>من می‌دانم که شما چه فکر می‌کنید و چه نقشه‌ای دارید. <span class="verse-marker">۲۸</span>می‌گوئید: «خانۀ بزرگان و امیران چه شد و آنهائی که کار شان همیشه شرارت بود، کجا هستند؟» <span class="verse-marker">۲۹</span>بروید از کسانی که دنیا را دیده‌اند، بپرسید و گزارش سفر آن‌ها را مطالعه کنید. <span class="verse-marker">۳۰</span>آنگاه می‌دانید که عموماً اشخاص بدکار در روز بد و مصیبت در امان می‌مانند و از غضب خدا نجات می‌یابند. <span class="verse-marker">۳۱</span>شخص شریر را هیچ کسی متهم نمی‌کند به سزای اعمالش نمی‌رساند. <span class="verse-marker">۳۲</span>وقتی می‌میرد با احترام خاصی به خاک سپرده می‌شود و در مقبره‌اش نگهبان می‌گمارند. <span class="verse-marker">۳۳</span>مردمِ بسیار جنازۀ او را مشایعت می‌کنند حتی خاک هم او را با خوشی می‌پذیرد. <span class="verse-marker">۳۴</span>پس شما چطور می‌توانید با سخنان پوچ و بی‌معنی تان مرا تسلی بدهید؟ همه جوابهای تان غلط و از حقیقت دورند.» </p>
  <h3>محاورۀ سوم </h3>
  <p class="section-range">(۲۲:‌۱‌-‌۲۷:‌۲۳) </p>
  <a id="c22"></a>
  <h2>فصل بیست و دوم </h2>
  <h3>الیفاز سخن می‌گوید: گناه ایوب بزرگ است </h3>
  <p>
    <span class="verse-marker">۱</span>اَلیفاز تَیمانی جواب داد: <span class="verse-marker">۲</span>«آیا یک انسان فانی می‌تواند فایده‌ای به خدا برساند؟ حتی عاقلترین انسانها نمی‌تواند برای او مفید باشد. <span class="verse-marker">۳</span>هر قدر که صالح و راستکار باشی باز هم برای خدا مفید نیستی و بی‌عیب بودن تو برای او سودی ندارد. <span class="verse-marker">۴</span>او ترا بخاطر تقوایت از مجازات معاف نمی‌کند و از داوری او مستثنی نیستی. <span class="verse-marker">۵</span>گناهان تو بیشمار و شرارت تو بسیار زیاد است، <span class="verse-marker">۶</span>زیرا لباسهای دوستانت را که از تو مقروض بودند گرو گرفتی و آن‌ها را برهنه گذاشتی. <span class="verse-marker">۷</span>به تشنگان خسته، آب ندادی و نان را از گرسنگان دریغ کردی. <span class="verse-marker">۸</span>با استفاده از قدرت و مقامت صاحب مُلک و زمین شدی. <span class="verse-marker">۹</span>تو نه تنها به بیوه زنان کمک نکردی، بلکه مال یتیمان را هم خوردی و به آن‌ها رحم ننمودی. <span class="verse-marker">۱۰</span>بنابران، در دامهای وحشت گرفتار شده‌ای و بلای ناگهانی بر سرت آمده است. <span class="verse-marker">۱۱</span>در ظلمت و ترس بسر می‌بری و عنقریب سیلاب نیستی ترا در خود فرو می‌برد. </p>
  <p>
    <span class="verse-marker">۱۲</span>خدا بالا‌تر از آسمان‌ها است. ستارگان را بنگر که چقدر دور و بلند هستند. <span class="verse-marker">۱۳</span>با اینهم تو می‌گوئی که خدا چطور می‌تواند از پس ابر‌های تیره و غلیظ شاهد اعمال من باشد و مرا داوری کند. <span class="verse-marker">۱۴</span>ابر‌های ضخیم او را احاطه کرده است و او در آن بالا، بر گنبد آسمان حرکت می‌کند. </p>
  <p>
    <span class="verse-marker">۱۵</span>آیا می‌خواهی طریقی را دنبال کنی که گناهکاران در گذشته از آن پیروی می‌کردند؟ <span class="verse-marker">۱۶</span>آن‌ها به مرگ نابهنگام گرفتار شدند و اساس و بنیاد شان را سیلاب نیستی خراب کرد. <span class="verse-marker">۱۷</span>زیرا آن‌ها به قادر مطلق گفتند: «با ما کاری نداشته باش. تو به ما کمکی کرده نمی‌توانی.» <span class="verse-marker">۱۸</span>در حالیکه خدا خانه های شان را با هر گونه نعمت برکت داده بود. به همین جهت، من با این مردم شریر هم‌عقیده نیستم. <span class="verse-marker">۱۹</span>وقتی بدکاران هلاک می‌شوند، اشخاص صالح و بیگناه خوشی می‌کنند و می‌خندند <span class="verse-marker">۲۰</span>و می‌گویند: بدخواهان ما از بین رفتند و دارائی و مال شان در آتش سوخت. </p>
  <p>
    <span class="verse-marker">۲۱</span>پس ای ایوب، با خدا آشتی کن و از دشمنی با او دست بردار تا از برکات او برخوردار شوی. <span class="verse-marker">۲۲</span>هدایات او را بپذیر و کلام او را در دلت حفظ کن. <span class="verse-marker">۲۳</span>اگر بسوی خدا برگردی و بدی و شرارت را در خانه‌ات راه ندهی، آنگاه زندگی گذشته‌ات به تو اعاده می‌شود. <span class="verse-marker">۲۴</span>اگر از گنج و طلائی که داری بگذری، <span class="verse-marker">۲۵</span>اگر خدای قادر مطلق را بجای طلا و نقره دوست بداری، <span class="verse-marker">۲۶</span>آنوقت او مرجع سُرُور تو می‌شود و تو همیشه به او اعتماد خواهی کرد. <span class="verse-marker">۲۷</span>وقتی بحضور او دعا کنی او دعایت را می‌پذیرد و می‌توانی نذرهایت را بدهی. <span class="verse-marker">۲۸</span>هر تصمیمی که بگیری در انجام آن موفق می‌شوی و راههایت همیشه روشن می‌باشند. <span class="verse-marker">۲۹</span>خدا مردمان حلیم و فروتن را سرفراز و اشخاص متکبر را خوار و ذلیل می‌سازد. <span class="verse-marker">۳۰</span>پس اگر راستکار بمانی و گناه نکنی، او ترا نجات می‌دهد.» </p>
  <a id="c23"></a>
  <h2>فصل بیست و سوم </h2>
  <h3>ایوب: شکایت من تلخ است </h3>
  <p>
    <span class="verse-marker">۱</span>ایوب جواب داد: <span class="verse-marker">۲</span>«من هنوز هم از خدا شکایت دارم و پیش او ناله می‌کنم، اما با اینهم او از آزار من دست بردار نیست. <span class="verse-marker">۳</span>ای کاش، می‌دانستم که خدا را در کجا می‌توانم بیابم تا پیش تخت او می‌رفتم. <span class="verse-marker">۴</span>دعوای خود را به پیشگاه او عرضه می‌کردم و دلایل خود را به او می‌گفتم. <span class="verse-marker">۵</span>آنگاه می‌دانستم که به من چه جواب می‌دهد و چه می‌گوید. <span class="verse-marker">۶</span>آیا از قدرت و عظمت خود علیه من کار می‌گیرد؟ نه، یقین دارم که به سخنان من گوش می‌دهد. <span class="verse-marker">۷</span>چون من شخص راستکاری هستم، می‌توانم با او گفتگو کنم و او که داور من است، برای همیشه تبرئه‌ام می‌کند. </p>
  <p>
    <span class="verse-marker">۸</span>اما وقتی به شرق می‌روم، او آنجا نیست و به جستجوی او به غرب می‌روم او را نمی‌یابم. <span class="verse-marker">۹</span>آثار دست قدرت او را در شمال و جنوب می‌بینم، اما خودش دیده نمی‌شود. <span class="verse-marker">۱۰</span>او هر قدمی که بر‌می دارم، می‌بیند و وقتیکه مرا آزمایش کند، مثل طلای ناب بیرون می‌آیم. <span class="verse-marker">۱۱</span>من وفادارانه طریق او را دنبال نموده و از راه او انحراف نکرده‌ام. <span class="verse-marker">۱۲</span>اوامر او را بجا آورده و کلام او را چون گنجی در دل خود نگهداشته‌ام. </p>
  <p>
    <span class="verse-marker">۱۳</span>خدا تغییر نمی‌پذیرد و هیچ کس نمی‌تواند او را از اراده‌اش باز دارد. <span class="verse-marker">۱۴</span>او نقشه‌ای را که برای من کشیده است، عملی می‌سازد و این تنها یکی از نقشه‌های او است. <span class="verse-marker">۱۵</span>وقتی به این چیزها می‌اندیشم، از حضور او وحشت می‌کنم. <span class="verse-marker">۱۶</span>خدای قادر مطلق جرأت مرا سلب کرده و مرا هراسان ساخته است <span class="verse-marker">۱۷</span>و با تاریکی ترسناک و ظلمت غلیظ مرا پوشانده است. </p>
  <a id="c24"></a>
  <h2>فصل بیست و چهارم </h2>
  <h3>ایوب از جبر و ستم دنیا شکایت می‌کند </h3>
  <p>
    <span class="verse-marker">۱</span>چرا خدا وقتی را برای داوری تعیین نمی‌کند؟ تا چه وقت بندگان او انتظار بکشند؟ <span class="verse-marker">۲</span>مردم بدکار حدود زمین را تغییر می‌دهند تا مُلک زیادتر به‌دست آورند. گلۀ مردم را می‌دزدند و به چراگاه خود می‌برند. <span class="verse-marker">۳</span>خرهای یتیمان را می‌ربایند و گاو بیوه زنان را گرو می‌گیرند. <span class="verse-marker">۴</span>مردم مسکین را از حق شان محروم می‌سازند و نیازمندان از ترس آن‌ها خود را مخفی می‌کنند. <span class="verse-marker">۵</span>مردم فقیر مانند خرهای وحشی بخاطر به‌دست آوردن خوراک برای خود و فرزندان خود در بیابان زحمت می‌کشند. <span class="verse-marker">۶</span>در کشتزاری که از خود شان نیست درو می‌کنند و در تاکستان شریران خوشه می‌چینند. <span class="verse-marker">۷</span>شبها برهنه و بدون لباس و رخت خواب در سرما می‌خوابند. <span class="verse-marker">۸</span>در زیر باران کوهستان، تر می‌شوند و در بین صخره ها پناه می‌برند. <span class="verse-marker">۹</span>اشخاص ظالم کودکان یتیم را از آغوش مادران شان می‌ربایند و اطفال فقیران را در مقابل قرض خود گرو می‌گیرند. <span class="verse-marker">۱۰</span>این مردم مسکین برهنه و با شکم گرسنه محصول دیگران را حمل می‌کنند. <span class="verse-marker">۱۱</span>در کارخانه‌ها روغن زیتون می‌کَشَند و شراب می‌سازند، بدون آنکه خود شان مزۀ آنرا بچشند. <span class="verse-marker">۱۲</span>صدای ناله و فریاد ستمدیدگان و زخمیانِ در حال مرگ از شهر بگوش می‌رسد و کمک می‌طلبند، اما خدا به نالۀ آن‌ها توجه نمی‌کند. </p>
  <p>
    <span class="verse-marker">۱۳</span>بعضی کسانی هستند که علیه نور تمرد می‌کنند؛ راه آن را نمی‌شناسند و در آن راه نمی‌روند. <span class="verse-marker">۱۴-۱۵</span>آدمکشان صبح وقت بر می‌خیزند تا مردم فقیر و محتاج را به قتل برسانند و منتظر شب می‌مانند تا دزدی و زنا کنند و می‌گویند: کسی ما را نمی‌بیند. <span class="verse-marker">۱۶</span>شبها برای دزدی در خانه‌های مردم نقب می‌زنند و در ظرف روز خود را پنهان می‌کنند و روی روشنی را نمی‌بینند. <span class="verse-marker">۱۷</span>شب تاریک برای آن‌ها مثل روشنی صبح است، زیرا سر و کار شان با وحشتِ تاریکی است.» </p>
  <p>
    <span class="verse-marker">۱۸</span>«شخص شریر دستخوش سیل و طوفان می‌شود و مُلک و زمین او مورد لعنت خدا قرار می‌گیرد و بی ثمر می‌ماند. <span class="verse-marker">۱۹</span>خشکی و گرما آب برف را تبخیر می‌سازد و گناهکاران در کام مرگ فرو می‌روند. <span class="verse-marker">۲۰</span>حتی مادران شان هم آن‌ها را از یاد می‌برند و فراموش می‌کنند و اثری از آن‌ها باقی نمی‌ماند. </p>
  <p>
    <span class="verse-marker">۲۱</span>به زنان بی اولاد آزار می‌رسانند و به بیوه زنان احسان نمی‌کنند. <span class="verse-marker">۲۲</span>خدا با قدرت خود عمر زورمندان را طولانی می‌سازد. آن‌ها ظاهراً موفق به نظر می‌رسند، اما در واقع امیدی در زندگی ندارند. <span class="verse-marker">۲۳</span>شاید خدا به آن‌ها در زندگی امنیت ببخشد و از آن‌ها حمایت کند، ولی همیشه مراقب اعمال آن‌ها است. <span class="verse-marker">۲۴</span>برای مدتی موفق می‌شوند، لیکن بزودی مثل علف پژمرده می‌شوند و مانند خوشه‌های گندم قطع می‌گردند. <span class="verse-marker">۲۵</span>حالا، آیا کسی می‌تواند سخنان مرا تکذیب کند و حقیقت آن را ثابت نماید؟» </p>
  <a id="c25"></a>
  <h2>فصل بیست و پنجم </h2>
  <h3>بِلدَد: انسان فانی چطور می‌تواند در نظر خدا پاک و بی‌عیب باشد </h3>
  <p>
    <span class="verse-marker">۱</span>آنگاه بِلدَد شوحی جواب داد: <span class="verse-marker">۲</span>«سلطنت و هیبت از آن خدا است و در آسمان‌ها صلح را برقرار می‌کند. <span class="verse-marker">۳</span>کسی نمی‌تواند شمارۀ فرشتگانی را که در خدمت او هستند، بداند. نور خدا بر همه کس و در همه جا می‌تابد. <span class="verse-marker">۴</span>پس آیا یک انسان فانی می‌تواند در نظر خدا پاک و بی‌عیب باشد؟ <span class="verse-marker">۵</span>حتی مهتاب و ستارگان در نظر او درخشنده و پاک نیستند. <span class="verse-marker">۶</span>چه رسد به انسان خاکی و بنی‌آدمی که کِرمی بیش نیست.» </p>
  <a id="c26"></a>
  <h2>فصل بیست و ششم </h2>
  <h3>ایوب: عظمت خدا قابل تصور نیست </h3>
  <p>
    <span class="verse-marker">۱</span>ایوب جواب داد: <span class="verse-marker">۲</span>«چه مددگاران خوبی برای منِ مسکین و بیچاره هستید. <span class="verse-marker">۳</span>و با پندهای عالی و گفتار حکیمانه مرا متوجه حماقتم ساختید. <span class="verse-marker">۴</span>چه کسی به این سخنان شما گوش می‌دهد و چه کسی این حرفها را به شما الهام کرده است؟» </p>
  <p>
    <span class="verse-marker">۵</span>«ارواح مردگان، آبها و موجوداتی که در آن‌ها زندگی می‌کنند، در حضور خدا می‌لرزند. <span class="verse-marker">۶</span>در دنیای اموات همه چیز برای او آشکار است و هیچ چیزی از نظر او پوشیده نیست. <span class="verse-marker">۷</span>خدا آسمان را بر فضا پهن کرد و زمین را بی ستون معلق نگهداشته است. <span class="verse-marker">۸</span>او ابر‌ها را از آب پُر می‌سازد و ابر‌ها از سنگینی آن نمی‌ترکد. <span class="verse-marker">۹</span>روی تخت خود را با ابر می‌پوشاند و از نظرها پنهان می‌کند. <span class="verse-marker">۱۰</span>او افق را بر روی اقیانوسها کشید و ذریعۀ آن سرحد تاریکی و روشنی را تعیین کرد. <span class="verse-marker">۱۱</span>از نهیب او ستونهای آسمان به لرزه می‌آیند. <span class="verse-marker">۱۲</span>با قدرت خود بحر متلاطم را آرام می‌سازد و با حکمت خود هیولای بحری را رام می‌کند. <span class="verse-marker">۱۳</span>روح او آسمان‌ها را زینت داده است و دست او مار تیزرَو را هلاک کرده است. <span class="verse-marker">۱۴</span>اینها فقط ذره‌ای از قدرت او و شمه‌ای از کارروائی‌های او است که ما می‌شنویم، اما هیچ کسی حتی قیاس کرده نمی‌تواند که خدا چقدر توانا و با عظمت است.» </p>
  <a id="c27"></a>
  <h2>فصل بیست و هفتم </h2>
  <h3>ایوب از خود دفاع می‌کند </h3>
  <p>
    <span class="verse-marker">۱</span>ایوب به کلام خود ادامه داده گفت: <span class="verse-marker">۲</span>«به حیات خدای قادر مطلق که حق مرا تلف کرده و زندگی مرا تلخ و زار ساخته است، قسم می‌خورم <span class="verse-marker">۳</span>که تا جان به تن دارم و تا زمانی که خدا به من نَفَس می‌دهد، <span class="verse-marker">۴</span>حرف غلط از زبانم شنیده نشود و سخن دروغ نگویم. <span class="verse-marker">۵</span>من هیچگاهی حرف شما را تصدیق نمی‌کنم و تا که بمیرم ادعای بیگناهی می‌نمایم. <span class="verse-marker">۶</span>تا آخر عمر با پاکی و راستکاری و وجدان پاک زندگی می‌کنم. </p>
  <p>
    <span class="verse-marker">۷</span>می‌خواهم که دشمنان من مثل شریران و بدکاران جزا ببینند. <span class="verse-marker">۸</span>اگر خدا شخص شریر را هلاک کند و به زندگی‌اش خاتمه بدهد، چه امیدی برایش باقی می‌ماند؟ <span class="verse-marker">۹</span>آیا خدا فریاد شان را در وقت سختی و مشکلات می‌شنود؟ <span class="verse-marker">۱۰</span>آن‌ها باید از حضور قادر مطلق لذت ببرند و در همه اوقات از او کمک بخواهند. <span class="verse-marker">۱۱</span>اجازه بدهید که من در بارۀ قدرت خدای قادر مطلق بی کم و کاست به شما معلومات بدهم. <span class="verse-marker">۱۲</span>یقین دارم که خود شما هم تا اندازه‌ای از کارهای او آگاه هستید، پس چرا بیهوده سخن می‌گوئید؟» </p>
  <p>
    <span class="verse-marker">۱۳</span>«این است سرنوشت مردم خطاکار و ظالم که خدای قادر مطلق برای شان تعیین فرموده است: <span class="verse-marker">۱۴</span>این مردم دارای فرزندان زیاد می‌شوند، اما آن‌ها یا با شمشیر به قتل می‌رسند و یا از گرسنگی می‌میرند. <span class="verse-marker">۱۵</span>کسانی هم که باقی بمانند در اثر مرض و بلا به زیر خاک می‌روند که حتی بیوه‌های شان هم برای آن‌ها گریه و ماتم نمی‌کنند. <span class="verse-marker">۱۶</span>مردم خطاکار هرچند مثل ریگ دریا پول جمع کنند و بی‌اندازه لباس داشته باشند، <span class="verse-marker">۱۷</span>اما عاقبت اشخاص نیک پول آن‌ها را مصرف می‌کنند و لباس‌های شان را می‌پوشند. <span class="verse-marker">۱۸</span>آن‌ها خانه‌هائی می‌سازند که مثل تار عنکبوت و سایبان دشتبانان دوامی ندارند. <span class="verse-marker">۱۹</span>آن‌ها ثروتمند به بستر می‌روند، اما وقتی بیدار می‌شوند و چشم باز می‌کنند، می‌بینند که ثروت شان از دست رفته است. <span class="verse-marker">۲۰</span>سیلاب وحشت آن‌ها را فرا می‌گیرد و طوفان نیستی در شب آن‌ها را با خود می‌برد. <span class="verse-marker">۲۱</span>باد شرقی آن‌ها را به هوا بلند می‌کند و از خانه‌های شان دور می‌سازد. <span class="verse-marker">۲۲</span>با بیرحمی بر آن‌ها که در حال فرار هستند، می‌وزد. <span class="verse-marker">۲۳</span>مردم بخاطر مصیبتی که بر سر آن‌ها آمده است، کف می‌زنند و آن‌ها را مسخره می‌کنند.» </p>
  <a id="c28"></a>
  <h2>فصل بیست و هشتم </h2>
  <h3>تلاش برای حکمت </h3>
  <p>
    <span class="verse-marker">۱</span>نقره از معدن استخراج می‌شود و طلا را در کوره تصفیه می‌کنند. <span class="verse-marker">۲</span>آهن را از زمین و مس را از سنگ به‌دست می‌آورند. <span class="verse-marker">۳</span>مردم در اعماق تاریکی تفحص می‌کنند و برای سنگهای معدنی به دورترین نقطۀ زمین به جستجو می‌پردازند. <span class="verse-marker">۴</span>در دره‌هائی که پای بشر نرسیده است نقب می‌زنند و از طنابها خود را آویزان کرده به درون آن‌ها می‌روند. <span class="verse-marker">۵</span>سطح زمین خوراک بار می‌آورد، در حالیکه در زیر هستۀ همین زمین آتش مذاب نهفته است. <span class="verse-marker">۶</span>سنگهای زمین دارای یاقوت و طلا هستند. <span class="verse-marker">۷</span>حتی پرندگان شکاری و عقابها آن معادن را نمی‌شناسند و ندیده‌اند. <span class="verse-marker">۸</span>شیر و حیوان درندۀ دیگر در آن جاها قدم نزده‌اند. <span class="verse-marker">۹</span>اما مردم سنگ خارا را می‌شکنند و کوهها را از بیخ می‌کنند، <span class="verse-marker">۱۰</span>صخره ها را می‌شگافند و سنگهای نفیس را به‌دست می‌آورند. <span class="verse-marker">۱۱</span>سرچشمۀ دریاها را می‌کاوند و اشیای نهفته را بیرون می‌آورند. </p>
  <p>
    <span class="verse-marker">۱۲</span>اما حکمت را در کجا می‌توان یافت و جای دانش کجا است؟ <span class="verse-marker">۱۳</span>انسان فانی راه آن را نمی‌داند و در دنیای زندگان پیدا نمی‌شود. <span class="verse-marker">۱۴</span>اعماق اوقیانوسها می‌گویند: «حکمت نزد ما نیست و در اینجا پیدا نمی‌شود.» <span class="verse-marker">۱۵</span>حکمت را نمی‌توان با طلا خرید و ارزش آن بیشتر از نقره است. <span class="verse-marker">۱۶</span>گرانبهاتر از طلا و جواهرات نفیس است. <span class="verse-marker">۱۷</span>طلا و الماس را نمی‌توان با حکمت برابر کرد و با جواهر و طلای نفیس تبادله نمی‌شود. <span class="verse-marker">۱۸</span>ارزش حکمت بمراتب بالا‌تر از مرجان و بلور و گرانتر از لعل است. <span class="verse-marker">۱۹</span>یاقوت کبود و طلای خالص را نمی‌توان با حکمت مقایسه کرد. </p>
  <p>
    <span class="verse-marker">۲۰</span>پس حکمت را از کجا می‌توان به‌دست آورد و منشأ دانش کجا است؟ <span class="verse-marker">۲۱</span>حکمت از نظر تمام زنده جانها پوشیده است و حتی پرندگان هوا آن را دیده نمی‌تواند. <span class="verse-marker">۲۲</span>مرگ و نیستی ادعا می‌کنند که فقط آوازۀ آن را شنیده‌اند. </p>
  <p>
    <span class="verse-marker">۲۳</span>تنها خدا راه حکمت را می‌شناسد و می‌داند که آن را در کجا می‌توان یافت. <span class="verse-marker">۲۴</span>زیرا هیچ گوشۀ زمین از او پوشیده نیست و هر چیزی که در زیر آسمان است می‌بیند. <span class="verse-marker">۲۵</span>خدا به باد قدرت وزیدن را می‌دهد و حدود و اندازۀ بحرها را تعیین می‌کند. <span class="verse-marker">۲۶</span>به باران فرمان می‌دهد که در کجا ببارد و برق و صاعقه در کدام مسیر تولید شود. <span class="verse-marker">۲۷</span>پس او می‌داند که حکمت در کجا است. او آنرا دید و آنرا بیان کرد؛ آنرا مهیا ساخت و تأیید فرمود. <span class="verse-marker">۲۸</span>خدا به انسان گفت: «به یقین بدانید که ترس از خداوند حکمت واقعی است و پرهیز کردن از شرارت دانش حقیقی است.» </p>
  <a id="c29"></a>
  <h2>فصل بیست و نهم </h2>
  <h3>ایوب به دفاع خود ادامه می‌دهد </h3>
  <p>
    <span class="verse-marker">۱</span>ایوب به کلام خود ادامه داده گفت: <span class="verse-marker">۲</span>«ای کاش دوران سابق و آن روزهائی که خدا نگهدار من بود، دوباره می‌آمد. <span class="verse-marker">۳</span>درآن روزها نور او بر من می‌تابید و راه تاریک مرا روشن می‌کرد. <span class="verse-marker">۴</span>آن وقت دوران کامرانی من بود و از دوستی خدا برخوردار بودم. <span class="verse-marker">۵</span>خدای قادر مطلق با من بود و فرزندانم به دور من جمع بودند. <span class="verse-marker">۶</span>پاهای خود را با شیر می‌شستم و از صخره ها برای من روغن زیتون جاری می‌شد. <span class="verse-marker">۷</span>وقتی به دروازۀ شهر می‌رفتم و به چوکی خود می‌نشستم، <span class="verse-marker">۸</span>جوانان به من راه می‌دادند و مو‌سفیدان بپا بر می‌خاستند. <span class="verse-marker">۹</span>بزرگان شهر از حرف زدن باز می‌ایستادند و سکوت می‌کردند. <span class="verse-marker">۱۰</span>حتی شخصیت‌های مهم با دیدن من خاموش می‌شدند و حرفی زده نمی‌توانستند. <span class="verse-marker">۱۱</span>هر کسی که مرا می‌دید و سخنان مرا می‌شنید، از من تعریف و توصیف می‌کرد. <span class="verse-marker">۱۲</span>زیرا من به داد مردم فقیر می‌رسیدم و به یتیمانِ بی‌کس کمک می‌کردم. <span class="verse-marker">۱۳</span>کسانی که در حال مرگ بودند، برایم دعا می‌کردند و با کار ثواب دل بیوه زنان را خوش می‌ساختم. <span class="verse-marker">۱۴</span>کارهای خود را از روی عدل و انصاف انجام می‌دادم. <span class="verse-marker">۱۵</span>برای کورها، چشم و برای مردم لَنگ، پا بودم. <span class="verse-marker">۱۶</span>از نیازمندان مثل یک پدر دستگیری می‌کردم و از حق بیگانه‌ها دفاع می‌نمودم. <span class="verse-marker">۱۷</span>دندانهای مردم شریر را می‌شکستم و شکار را از دهن شان می‌ربودم. </p>
  <p>
    <span class="verse-marker">۱۸</span>آرزو داشتم که بعد از یک عمر شاد و طولانی به آسودگی در آشیانۀ خود بمیرم. <span class="verse-marker">۱۹</span>مثل درختی بودم که ریشه‌اش در آب می‌رسید و شاخه‌هایش با شبنم شاداب می‌شدند. <span class="verse-marker">۲۰</span>همگی از من تمجید می‌کردند و قدرت و نیروی من روزافزون بود. <span class="verse-marker">۲۱</span>همه به سخنان من گوش می‌دادند و از پندهای من استفاده می‌کردند. <span class="verse-marker">۲۲</span>وقتی من سخنانم را تمام می‌کردم، کسی حرفی نمی‌زد. کلام من مثل قطرات شبنم بر آن‌ها می‌چکید. <span class="verse-marker">۲۳</span>آن‌ها مثل دهقانی که چشم براه باران باشد، با شوق تمام منتظر شنیدن کلام من می‌بودند. <span class="verse-marker">۲۴</span>وقتی دلسرد می‌شدند، با یک تبسم آن‌ها را دلگرم می‌ساختم و با روی خوش آن‌ها را تشویق می‌نمودم. <span class="verse-marker">۲۵</span>در میان آن‌ها مثل پادشاه حکومت می‌کردم و در هنگام غم آن‌ها را تسلی می‌دادم. </p>
  <a id="c30"></a>
  <h2>فصل سی ام </h2>
  <p>
    <span class="verse-marker">۱</span>اما حالا آنهائی که از من جوانتر هستند و عار داشتم که پدران شان با سگهای من از گله‌ام نگهبانی نمایند، مسخره‌ام می‌کنند. <span class="verse-marker">۲</span>آن‌ها یک عده اشخاص تنبل بودند که کاری از دست شان پوره نبود. <span class="verse-marker">۳-۴</span>آنقدر فقیر و نادار بودند که از گرسنگی در بیابان می‌رفتند و زمین خشک آن را می‌کاویدند و ریشه و برگ گیاه را می‌خوردند. <span class="verse-marker">۵</span>از اجتماع راند شده بودند و مردم با آن‌ها مثلیکه دزد باشند، رفتار می‌کردند. <span class="verse-marker">۶</span>در غارها و حفره‌ها زندگی می‌کردند و در بین صخره‌ها پناه می‌بردند. <span class="verse-marker">۷</span>مثل حیوان عر می‌زدند و در زیر بوته‌ها با هم جمع می‌شدند. <span class="verse-marker">۸</span>حالا فرزندان شان مثل پدران خود بیکاره و بی‌نام و نشان هستند و از اجتماع طرد شده‌اند. </p>
  <p>
    <span class="verse-marker">۹</span>اکنون آن‌ها به من می‌خندند و مرا بازیچۀ دست خود ساخته‌اند. <span class="verse-marker">۱۰</span>از من نفرت می‌کنند به رویم تف می‌اندازند. <span class="verse-marker">۱۱</span>چون خدا مرا درمانده و بیچاره ساخته است، آن‌ها به مخالفت من برخاسته‌اند. <span class="verse-marker">۱۲</span>فتنه‌گران از هر سو به من حمله می‌کنند و اسباب هلاکت مرا مهیا کرده‌اند. <span class="verse-marker">۱۳</span>راه مرا می‌بندند و به من آزار می‌رسانند و کسی نیست که آن‌ها را باز دارد. <span class="verse-marker">۱۴</span>ناگهان از هر طرف بر من هجوم می‌آورند و بر سر من می‌ریزند. <span class="verse-marker">۱۵</span>ترس و وحشت مرا فراگرفته و عزت و آبرویم برباد رفته است. </p>
  <p>
    <span class="verse-marker">۱۶</span>حالا جانم بلب رسیده و رنجهای من پایانی ندارد. <span class="verse-marker">۱۷</span>در شب استخوانهایم به درد می‌آیند و لحظه‌ای آرام قرار ندارم. <span class="verse-marker">۱۸</span>از شدت سختی لباس‌هایم بدورم می‌پیچد و گلویم را تنگ ساخته است. <span class="verse-marker">۱۹</span>خدا مرا در گِل و لای افگنده و در خاک و خاکستر پایمالم کرده است. </p>
  <p>
    <span class="verse-marker">۲۰</span>پیش تو ای خدا، زاری و فریاد می‌کنم، اما تو به من جواب نمی‌دهی. در حضورت می‌ایستم، ولی تو به من توجه نمی‌نمائی. <span class="verse-marker">۲۱</span>تو بر من رحم نداری و با قدرت به من جفا می‌کنی. <span class="verse-marker">۲۲</span>مرا در میان تندباد می‌اندازی و در مسیر طوفان قرار می‌دهی. <span class="verse-marker">۲۳</span>می‌دانم که مرا به‌دست مرگ، یعنی به سرنوشتی که برای همۀ زنده‌جانها تعیین کرده‌ای، می‌سپاری. <span class="verse-marker">۲۴</span>چرا به کسیکه از پا افتاده است و برای کمک التماس می‌نماید، حمله می‌کنی؟ <span class="verse-marker">۲۵</span>آیا من برای کسانی که در زحمت بودند، گریه نکردم و آیا بخاطر مردم مسکین و نیازمند غصه نخوردم؟ <span class="verse-marker">۲۶</span>اما بجای خوبی بدی دیدم و بعوض نور تاریکی نصیبم شد. <span class="verse-marker">۲۷</span>دلم پریشان است و آرام ندارم و به روز بد گرفتار شده‌ام. <span class="verse-marker">۲۸</span>ماتم کنان در عالم تاریکی سرگردان هستم. در میان جماعت می‌ایستم و برای کمک فریاد می‌زنم. <span class="verse-marker">۲۹</span>همنشین من شغال و دوست من شترمرغ شده است. <span class="verse-marker">۳۰</span>پوست بدنم سیاه شده و به زمین می‌ریزد و استخوانهایم از شدت تب می‌سوزند. <span class="verse-marker">۳۱</span>آواز چنگ من به ساز غم تبدیل شده است و از نَی من نوای ناله و صدای گریه می‌آید. </p>
  <a id="c31"></a>
  <h2>فصل سی و یکم </h2>
  <h3>بیگناهی و پاکی ایوب </h3>
  <p>
    <span class="verse-marker">۱</span>با چشمان خود عهد کرده‌ام که به هیچ دختری با نظر شهوت نگاه نکنم. <span class="verse-marker">۲</span>چون می‌دانم که خدای قادر مطلق عامل این کار را چه جزا می‌دهد. <span class="verse-marker">۳</span>او بر سر مردم شریر و بدکار از آسمان بلا و مصیبت را نازل می‌کند. <span class="verse-marker">۴</span>او هر کاری که می‌کنم و هر قدمی که بر‌می دارم، می‌بیند. </p>
  <p>
    <span class="verse-marker">۵</span>من هرگز به راه غلط نرفته‌ام و کسی را فریب نداده‌ام. <span class="verse-marker">۶</span>می‌خواهم خدا خودش مرا با ترازوی عدالت بسنجد تا بیگناهی من ثابت شود. <span class="verse-marker">۷</span>اگر از راه راست انحراف کرده باشم، یا دلم دنبال آنچه که چشمم خواسته است، رفته باشد و یا دستم به گناه آلوده شده باشد، <span class="verse-marker">۸</span>آنوقت چیزی را که کاشته‌ام دیگران بخورند و همه محصولات من از ریشه کنده شوند. </p>
  <p>
    <span class="verse-marker">۹</span>اگر دلم فریفتۀ زن مرد دیگر شده باشد یا من به دروازۀ زن همسایه کمین کرده باشم، <span class="verse-marker">۱۰</span>پس زن من هم کنیز مرد دیگر و با او همبستر شود، <span class="verse-marker">۱۱</span>زیرا این کار جنایت است و عامل آن سزاوار مجازات می‌باشد <span class="verse-marker">۱۲</span>و مثل آتش سوزان جهنم می‌تواند همه چیز مرا از بین ببرد و محصول مرا ریشه کن سازد. </p>
  <p>
    <span class="verse-marker">۱۳</span>اگر شکایت کنیز و غلام خود را علیه خود نشنیده و با آن‌ها از روی انصاف رفتار نکرده باشم، <span class="verse-marker">۱۴</span>چطور می‌توانم با خدا روبرو شوم و وقتیکه از من بازخواست کند، چه جوابی می‌توانم به او بدهم. <span class="verse-marker">۱۵</span>زیرا همان خدائی که مرا آفریده، کنیز و غلام مرا هم خلق کرده است. </p>
  <p>
    <span class="verse-marker">۱۶</span>از کمک به مردم نادار و مسکین دریغ نکرده‌ام، بیوه‌زنی را در حال بیچارگی نگذاشته‌ام، <span class="verse-marker">۱۷</span>نان خود را به تنهائی نخورده‌ام و همیشه با یتیمان گرسنه قسمت کرده <span class="verse-marker">۱۸</span>و در سراسر عمر خود برای آن‌ها مثل پدر غمخوار و از کودکی راهنمای بیوه‌زنان بوده‌ام. <span class="verse-marker">۱۹</span>اگر می‌دیدم که کسی لباس ندارد و از سرما در خطر است و یا شخص مسکینی برهنه بسر می‌برد، <span class="verse-marker">۲۰</span>از پشم گوسفندانم لباس مهیا می‌کردم و به او می‌دادم تا از سردی هوا در امان بوده از صمیم دل برای من دعا کند و من برکت ببینم. </p>
  <p>
    <span class="verse-marker">۲۱</span>اگر بخاطر اینکه در محکمه طرفدار دارم، حق یتیمی را پایمال کرده باشم، <span class="verse-marker">۲۲</span>بازوی من از شانه قطع شود و دستم بشکند. <span class="verse-marker">۲۳</span>چون من از مجازات و عظمت خدا می‌ترسیدم، هرگز جرأت نمی‌کردم که به چنین کاری دست بزنم. </p>
  <p>
    <span class="verse-marker">۲۴</span>به طلا و نقره اعتماد و اتکاء نداشته‌ام <span class="verse-marker">۲۵</span>و مال ثروت زیاد مایۀ خوشی من نبوده است. <span class="verse-marker">۲۶</span>به آفتاب تابان و مهتاب درخشان دل نبسته‌ام. <span class="verse-marker">۲۷</span>آن‌ها را نپرستیده و از دور نبوسیده‌ام. <span class="verse-marker">۲۸</span>زیرا این کار هم یک عمل زشت است و اگر آن کار را می‌کردم، مستوجب مجازات می‌بودم، چون از خدای قادر مطلق منکر می‌شدم. </p>
  <p>
    <span class="verse-marker">۲۹</span>هرگز از مصیبت دشمنان خوشی نکرده‌ام و از بلائی که بر سر شان آمده است، خوشحال نبوده‌ام. <span class="verse-marker">۳۰</span>زبان خود را از گناه بازداشته و برای آن‌ها دعای بد نکرده‌ام. <span class="verse-marker">۳۱</span>آنهائی که برای من کار می‌کنند هرگز گرسنه نبوده‌اند. <span class="verse-marker">۳۲</span>هیچ بیگانه‌ای را نگذاشته‌ام که شب در سر سرک بخوابد و دروازۀ خانۀ من همیشه به روی مسافران باز بوده است. <span class="verse-marker">۳۳</span>هیچگاهی مانند دیگران نکوشیده ام که گناهان خود را پنهان کنم <span class="verse-marker">۳۴</span>و از ترس سرزنشِ مردم خاموش در خانه مانده و بیرون نروم. </p>
  <p>
    <span class="verse-marker">۳۵</span>آیا کسی هست که به سخنان من گوش بدهد؟ من قسم می‌خورم که حقیقت را می‌گویم. بگذارید که خدای قادر مطلق جواب مرا بگوید و اتهاماتی را که دشمنانم علیه من وارد کرده‌اند نشان بدهد. <span class="verse-marker">۳۶</span>من آن را بدوش خود می‌گیرم و تاج سر خود می‌سازم. <span class="verse-marker">۳۷</span>او را از همه کارهائی که کرده‌ام، آگاه می‌کنم و با سرفرازی در پیشگاه او حضور می‌یابم. </p>
  <p>
    <span class="verse-marker">۳۸</span>اگر زمینی را که در آن کشت می‌کنم، از مالک اصلی‌اش بزور گرفته باشم، <span class="verse-marker">۳۹</span>و از محصول آن بدون قیمت خورده و باعث قتل مالک آن شده باشم، <span class="verse-marker">۴۰</span>در آن زمین بعوض گندم خار و بجای جَو علف هرزه بروید.» </p>
  <p>پایان کلام ایوب. </p>
  <a id="c32"></a>
  <h2>فصل سی و دوم </h2>
  <h3>الیهو صحبت می‌کند </h3>
  <h4>(۳۲:‌۱‌-‌۳۷:‌۲۴) </h4>
  <p>
    <span class="verse-marker">۱</span>آن سه دوست ایوب دیگر جوابی نداشتند که به او بدهند، زیرا خودش می‌دانست که گناهی ندارد. <span class="verse-marker">۲</span>آنگاه شخصی به نام الیهو، پسر بَرَکئیلِ بوزی، از قبیلۀ رام، که در آنجا حاضر بود قهر شد، زیرا که ایوب خود را بیگناه می‌دانست و خدا را ملامت می‌کرد. <span class="verse-marker">۳</span>او همچنین بر آن سه دوست ایوب خشمگین بود، زیرا آن‌ها جواب درستی نیافتند که ایوب را قانع ساخته متوجه سهو و خطایش کنند. <span class="verse-marker">۴</span>الیهو صبر کرد و به ایوب جوابی نداد، چونکه دیگران از او بزرگتر بودند. <span class="verse-marker">۵</span>ولی وقتی دید که آن‌ها خاموش ماندند، قهر شد. </p>
  <p>
    <span class="verse-marker">۶</span>پس الیهو، پسر بَرَکئیلِ بوزی، رشتۀ سخن را به‌دست گرفته گفت: «چون من در سن و سال جوانتر از شما هستم، بنابران، ترسیدم که اظهار عقیده کنم. <span class="verse-marker">۷</span>به خود گفتم که چون اینها بزرگترند و تجربه و دانش آن‌ها بیشتر است، باید آموزگار حکمت باشند. <span class="verse-marker">۸</span>لیکن در واقع روحی که در انسان است و نَفَس خدای قادر مطلق به انسان حکمت می‌بخشد <span class="verse-marker">۹</span>و داشتن حکمت مربوط به سن و سال نیست. <span class="verse-marker">۱۰</span>پس حالا به من گوش بدهید تا نظریۀ خود را برای شما بیان کنم. </p>
  <p>
    <span class="verse-marker">۱۱-۱۲</span>من صبر کردم و بدقت به سخنان و دلایل شما گوش دادم، اما هیچ کدام شما نتوانستید جواب قانع کننده‌ای به ایوب بدهید و ثابت کنید که او گناهکار است. <span class="verse-marker">۱۳</span>بدانید که حکمت انسان نمی‌تواند کسی را ملزم یا تبرئه کند؛ تنها خدا می‌تواند که گناهکار را بخاطر گناهش مقصر بداند. <span class="verse-marker">۱۴</span>ایوب با شما صحبت می‌کرد نه با من. اگر مخاطب او من می‌بودم، طور دیگری به او جواب می‌دادم. </p>
  <p>
    <span class="verse-marker">۱۵</span>شما دیگر جرأت ندارید که جوابی بدهید یا حرفی بزنید. <span class="verse-marker">۱۶</span>و بخاطری که شما سکوت کرده‌اید، من نمی‌توانم خاموش بنشینم و چیزی نگویم. <span class="verse-marker">۱۷</span>من می‌خواهم حرف خود را بزنم و عقیدۀ خود را بیان کنم، <span class="verse-marker">۱۸</span>زیرا حرفهای زیادی برای گفتن دارم و دیگر نمی‌توانم صبر کنم. <span class="verse-marker">۱۹</span>دل من مثل مَشک شراب پُر و نزدیک به کفیدن است. <span class="verse-marker">۲۰</span>تا حرف نزنم آرام نمی‌گیرم، پس باید لب به سخن بگشایم. <span class="verse-marker">۲۱</span>من از کسی طرفداری نمی‌کنم و از روی چاپلوسی حرف نمی‌زنم، <span class="verse-marker">۲۲</span>زیرا اگر تملق و چاپلوسی کنم، خالقم به حیات من خاتمه می‌دهد. </p>
  <a id="c33"></a>
  <h2>فصل سی و سوم </h2>
  <h3>الیهو ایوب را سرزنش می‌کند </h3>
  <p>
    <span class="verse-marker">۱</span>حالا ای ایوب به سخنان من گوش بده. <span class="verse-marker">۲</span>و می‌خواهم آنچه را ضرور است بر زبان بیاورم. <span class="verse-marker">۳</span>کلام من از صمیم دل و صادقانه است و هر کلمۀ آن حقیقت محض است. <span class="verse-marker">۴</span>زیرا روح خدا مرا سرشته و نَفَس قادر متعال به من حیات بخشیده است. <span class="verse-marker">۵</span>اگر توانستی جواب مرا بده و دلایل خود را ارائه کن. <span class="verse-marker">۶</span>من و تو در نظر خدا فرقی نداریم. او هردوی ما را از گِل سرشته است. <span class="verse-marker">۷</span>پس تو نباید از من ترس و وحشت داشته باشی و من بر تو فشار نمی‌آورم. </p>
  <p>
    <span class="verse-marker">۸</span>من شنیدم که تو گفتی: <span class="verse-marker">۹</span>«من پاک هستم و خطائی نکرده‌ام. بی‌عیبم و گناهی ندارم. <span class="verse-marker">۱۰</span>خدا بهانه می‌جوید تا گناهی در من بیابد و مرا دشمن خود می‌شمارد. <span class="verse-marker">۱۱</span>پاهایم را به زنجیر می‌بندد و در هر قدم مراقب من است.» </p>
  <p>
    <span class="verse-marker">۱۲</span>اما ایوب، من ترا قانع می‌سازم که تو اشتباه می‌کنی. خدا بزرگتر از همه انسانها است. <span class="verse-marker">۱۳</span>چرا از خدا شکایت می‌کنی و می‌گوئی که او کارهای را که می‌کند به انسان آشکار نمی‌سازد. <span class="verse-marker">۱۴</span>خدا به راههای مختلف با انسان تکلم می‌کند، اما کسی به کلام او توجه نمی‌نماید. <span class="verse-marker">۱۵</span>در شب وقتی انسان در خواب عمیق فرو می‌رود، در رؤیا با او حرف می‌زند. <span class="verse-marker">۱۶</span>گوشهای او را باز می‌کند. او را می‌ترساند و به او هوشدار می‌دهد <span class="verse-marker">۱۷</span>که گناه نکند و مغرور نباشد، <span class="verse-marker">۱۸</span>تا از آتش دوزخ و هلاکت نجات یابد. <span class="verse-marker">۱۹</span>خدا انسان را با درد و بیماری سرزنش می‌کند. <span class="verse-marker">۲۰</span>در اثر مرض، انسان اشتهای خود را از دست می‌دهد و از هر گونه غذا بدش می‌آید. <span class="verse-marker">۲۱</span>گوشت بدنش ضایع می‌گردد و آنقدر لاغر می‌شود که از او فقط پوست و استخوان بجا می‌ماند. <span class="verse-marker">۲۲</span>پایش به لب گور می‌رسد و به دنیای مردگان نزدیک می‌شود. </p>
  <p>
    <span class="verse-marker">۲۳</span>اما اگر یکی از هزاران فرشتۀ خدا حاضر باشد و از او شفاعت نموده و بگوید که بیگناه است، <span class="verse-marker">۲۴</span>آنگاه خدا بر او رحم کرده می‌فرماید: «آزادش کنید و نگذارید که هلاک شود، زیرا کفاره‌ای برایش یافته‌ام.» <span class="verse-marker">۲۵</span>آنوقت گوشت بدنش مثل گوشت بدن یک طفل تازه و شاداب شده دوباره جوان و قوی می‌گردد. <span class="verse-marker">۲۶</span>و هر وقتیکه بحضور خدا دعا کند، خدا دعایش را می‌پذیرد و او با سُرُور و خوشی به پیشگاه او حضور می‌یابد و خدا سعادت گذشته‌اش را به او اعاده می‌کند. <span class="verse-marker">۲۷</span>بعد او سرود می‌خواند و به مردم می‌گوید: «من گناه کردم و از راه راست منحرف شدم، <span class="verse-marker">۲۸</span>اما خدا گناهان مرا بخشید و مرا از مرگ و هلاکت نجات داد.» </p>
  <p>
    <span class="verse-marker">۲۹</span>خدا به مراتب این کارها را برای انسان انجام می‌دهد، <span class="verse-marker">۳۰</span>تا جان او را از هلاکت برهاند و از نور حیات برخوردارش سازد. <span class="verse-marker">۳۱</span>ایوب، سخنان مرا بشنو و خاموش باش و به آنچه می‌گویم توجه کن. <span class="verse-marker">۳۲</span>اما اگر چیزی برای گفتن داری، بگو. من می‌خواهم بشنوم و مایلم که اگر گفتارت درست باشد تصدیق کنم. <span class="verse-marker">۳۳</span>در غیر آن خاموش باش و به من گوش بده تا به تو حکمت بیاموزم.» </p>
  <a id="c34"></a>
  <h2>فصل سی و چهارم </h2>
  <h3>الیهو در مورد عدالت سخن می‌گوید </h3>
  <p>
    <span class="verse-marker">۱</span>الیهو به سخنان خود ادامه داده گفت: <span class="verse-marker">۲</span>«ای مردان دانا، به سخنان من گوش بدهید و ای عاقلان بشنوید! <span class="verse-marker">۳</span>همانطوریکه مزۀ غذا با زبان احساس می‌شود، گوش هم سخنان را تشخیص می‌دهد. <span class="verse-marker">۴</span>پس ما باید آنچه را که درست است انتخاب کنیم و چیزهای خوب را اختیار نمائیم. <span class="verse-marker">۵</span>ایوب گفت: «من بیگناه هستم و خدا مرا از حق من محروم کرده است. <span class="verse-marker">۶</span>باوجودیکه تقصیری ندارم، اما خدا مرا دروغگو می‌شمارد. گرچه خطائی از من سر نزده است، ولی زخمهای علاج ناپذیر در بدن خود دارم.» </p>
  <p>
    <span class="verse-marker">۷</span>آیا کسی را دیده‌اید که مثل ایوب سخنان تمسخرآمیز بزند؟ <span class="verse-marker">۸</span>او همنشین مردم شریر است و با اشخاص بد سر و کار دارد. <span class="verse-marker">۹</span>او می‌گوید: «چه فایده که انسان رضامندی خدا را حاصل کند؟» </p>
  <p>
    <span class="verse-marker">۱۰</span>ای کسانی که دارای عقل و شعور هستید سخنان مرا بشنوید. خدای قادر مطلق هرگز ظلم و بدی نمی‌کند. <span class="verse-marker">۱۱</span>او هر کسی را مطابق اعمالش مکافات می‌دهد و هر انسان را طوریکه سزاوار است، مجازات می‌کند. <span class="verse-marker">۱۲</span>خدای قادر مطلق بدی را نمی‌پسندد و بی‌عدالتی نمی‌کند. <span class="verse-marker">۱۳</span>اختیار تمام دنیا در دست او است و با قدرت خود جهان را اداره می‌کند. <span class="verse-marker">۱۴</span>اگر خدا اراده کند و روح و نَفَس خود را از انسان پس بگیرد، <span class="verse-marker">۱۵</span>همۀ انسانها هلاک می‌شوند و به خاک بر می‌گردند. </p>
  <p>
    <span class="verse-marker">۱۶</span>اگر شعور دارید گوش کنید که من چه می‌گویم. <span class="verse-marker">۱۷</span>آیا کسی که از عدالت نفرت دارد، حکمرانی کرده می‌تواند؟ آیا می‌خواهی خدای عادل را محکوم کنی؟ <span class="verse-marker">۱۸</span>خدا پادشاهان و حاکمان را که اگر بدکار و شریر باشند، محکوم می‌سازد. <span class="verse-marker">۱۹</span>او از فرمانروایان طرفداری نمی‌کند و ثروتمندان را بر فقرا ترجیح نمی‌دهد، زیرا همگی را دست قدرت او خلق کرده است. <span class="verse-marker">۲۰</span>انسان ناگهان نیمۀ شب می‌میرد و خدا در یک لحظه جان انسان را می‌گیرد و با یک اشاره قدرتمندترین انسانها را به دیار نیستی می‌فرستد. <span class="verse-marker">۲۱</span>چشمان تیزبین او همه کارهای بشر را می‌بیند و هر قدم او را زیر نظر دارد. <span class="verse-marker">۲۲</span>هیچ ظلمت و تاریکی نمی‌تواند اشخاص بدکار را از نظر خدا پنهان کند. <span class="verse-marker">۲۳</span>خدا لزومی ندارد که برای داوری انسان وقتی را تعیین کند. <span class="verse-marker">۲۴</span>او زورمندان را بدون تحقیق از بین می‌برد و دیگران را جانشین آن‌ها می‌سازد. <span class="verse-marker">۲۵</span>زیرا او از تمام اعمال شان آگاه است و شبانگاه آن‌ها را سرنگون می‌کند. <span class="verse-marker">۲۶</span>آن‌ها را در حضور همۀ مردم بخاطر کارهای بد شان مجازات می‌کند. <span class="verse-marker">۲۷</span>زیرا که آن‌ها از راه خدا منحرف شده‌اند و از احکام او پیروی نمی‌کنند. <span class="verse-marker">۲۸</span>آن‌ها چنان ظلمی در حق مردم مسکین و فقیر نمودند که خدا فریاد شان را شنید. </p>
  <p>
    <span class="verse-marker">۲۹</span>اگر خدا نخواهد به کمک آن‌ها برسد، چه کسی می‌تواند از او ایراد بگیرد؟ اما او این کار را نمی‌کند، زیرا در آن صورت انسانها همگی ـ خواه یک فرد باشد یا یک ملت ـ عاجز می‌مانند. <span class="verse-marker">۳۰</span>خدا اجازه نمی‌دهد که بدکاران بر مردم حکمرانی کنند و بر آن‌ها ظلم نمایند. </p>
  <p>
    <span class="verse-marker">۳۱</span>ایوب، تو باید به گناهان خود در حضور خدا اعتراف نمائی و وعده بدهی که دیگر گناه نکنی. <span class="verse-marker">۳۲</span>از خدا بخواه که گناهانت را به تو نشان بدهد و باید از کارهای بدی که کرده‌ای، دست بکشی. <span class="verse-marker">۳۳</span>تو با کارهای خدا مخالفت می‌کنی و بازهم انتظار داری که او آنچه را که می‌خواهی برایت انجام بدهد. حالا خودت تصمیم بگیر نه من، و بگو که چه فکر می‌کنی. <span class="verse-marker">۳۴</span>کسیکه عاقل است و شعور دارد و حرف مرا می‌شنود، تصدیق می‌کند <span class="verse-marker">۳۵</span>که سخنان تو همه احمقانه‌اند و معنی ندارند. <span class="verse-marker">۳۶</span>تو مثل اشخاص شریر حرف می‌زنی و باید جزا ببینی. <span class="verse-marker">۳۷</span>تو با نافرمانی خود بر گناهانت می‌افزائی و در حضور همگی به خدا اهانت می‌کنی.» </p>
  <a id="c35"></a>
  <h2>فصل سی و پنجم </h2>
  <h3>الیهو غرور و خودخواهی را محکوم می‌کند </h3>
  <p>
    <span class="verse-marker">۱</span>الیهو به ادامۀ سخنان خود گفت: <span class="verse-marker">۲</span>«ایوب، آیا جایز است که ادعا می‌کنی: «من در نظر خدا بی‌عیب هستم.» <span class="verse-marker">۳</span>یا به خدا می‌گوئی: «اگر گناه کنم بر تو چه تأثیر دارد و چه فایده اگر گناه نکنم؟» <span class="verse-marker">۴</span>من به تو و به دوستانت که همراه تو هستند، جواب می‌دهم. <span class="verse-marker">۵</span>به آسمان نگاه کن و ببین که ابر‌ها چقدر بلند هستند. <span class="verse-marker">۶</span>اگر گناه کنی، گناه تو چه صدمه‌ای به خدا می‌رساند؟ اگر خطاهای تو زیاد شوند، بر او چه تأثیر دارد؟ <span class="verse-marker">۷</span>یا اگر پاک باشی چه فایده‌ای به او می‌رسانی و چه چیزی به او می‌بخشی؟ <span class="verse-marker">۸</span>بدی و خوبی تو در انسانها تأثیر می‌کند. </p>
  <p>
    <span class="verse-marker">۹</span>وقتی مردم ظلم می‌بینند، فریاد بر می‌آورند و می‌نالند و می‌خواهند که کسی به آن‌ها کمک کند. <span class="verse-marker">۱۰</span>اما آن‌ها برای کمک به سوی خدائی که خالق شان است و در تیره‌ترین روزهای زندگی به آن‌ها امید می‌بخشد <span class="verse-marker">۱۱</span>و آن‌ها را داناتر از حیوانات و پرندگان هوا ساخته است، رجوع نمی‌کنند. <span class="verse-marker">۱۲</span>آن‌ها فریاد می‌زنند، اما خدا فریاد شان را نمی‌شنود، زیرا اشخاص مغرور و شریر هستند. <span class="verse-marker">۱۳</span>فریاد شان سودی ندارد، چرا که خدای قادر مطلق نه فریاد آن‌ها را می‌شنود و نه به آن توجه می‌کند. </p>
  <p>
    <span class="verse-marker">۱۴</span>تو می‌گوئی که خدا را دیده نمی‌توانی، اما صبر کن، او به دعوای تو رسیدگی می‌کند. <span class="verse-marker">۱۵</span>تو فکر می‌کنی که خدا بدکاران را جزا نمی‌دهد و به گناه شان توجه نمی‌کند. <span class="verse-marker">۱۶</span>این حرفها همه پوچ و بی‌معنی اند و تو از روی نادانی حرف می‌زنی. </p>
  <a id="c36"></a>
  <h2>فصل سی و ششم </h2>
  <h3>الیهو خوبی‌های خدا را تمجید می‌کند </h3>
  <p>
    <span class="verse-marker">۱-۲</span>لحظه‌ای حوصله کن و آنچه را در مورد خدا می‌گویم بشنو. <span class="verse-marker">۳</span>معلومات من وسیع است و به این وسیله می‌خواهم به تو ثابت کنم که خدا، خالق من، عادل است. <span class="verse-marker">۴</span>من که در برابر تو ایستاده‌ام، دروغ نمی‌گویم و همه سخنان من عین حقیقت است. </p>
  <p>
    <span class="verse-marker">۵</span>خدا واقعاً قادر است و کسی را ذلیل و خوار نمی‌شمارد. <span class="verse-marker">۶</span>اشخاص شریر را زنده نمی‌گذارد و به داد مردم مظلوم می‌رسد. <span class="verse-marker">۷</span>به مردمان نیک توجه دارد و آن‌ها را به تخت پادشاهی می‌نشاند و تا ابد سرفراز می‌سازد. <span class="verse-marker">۸</span>اما اگر به مصیبتی گرفتار و اسیر شوند، <span class="verse-marker">۹</span>خدا خطا و گناه شان را که از روی غرور کرده‌اند، به رخ آن‌ها می‌کشد. <span class="verse-marker">۱۰</span>گوشهای شان را باز می‌کند تا هدایات او را بشنوند و از کارهای خطا دست بکشند. <span class="verse-marker">۱۱</span>هرگاه آن‌ها از امر او اطاعت کنند و بندگی او را نمایند، در آنصورت در تمام عمر خود سعادتمند و خوشحال خواهد بود. <span class="verse-marker">۱۲</span>اما اگر نافرمانی کنند با شمشیر کشته می‌شوند و در نادانی می‌میرند. </p>
  <p>
    <span class="verse-marker">۱۳</span>آنهائی که خدا را نمی‌شناسند، همیشه خشمگین هستند و حتی در وقت هلاکت هم از خدا کمک نمی‌طلبند. <span class="verse-marker">۱۴</span>در جوانی می‌میرند و عمر شان با ننگ و رسوائی ختم می‌شود. <span class="verse-marker">۱۵</span>اما خدا رنجدیدگان را از سختی و زحمت نجات می‌دهد و در حقیقت وقتی که رنج می‌بینند گوشهای شان را باز می‌کند. <span class="verse-marker">۱۶</span>خدا ترا از رنج و مصیبت رهانید و در جائی آورد که خوشبخت و آرام باشی و سُفرۀ ترا با نعمت‌های خود پُر کرد. <span class="verse-marker">۱۷</span>اما حالا تو بخاطر شرارتت سزاوار مجازات هستی. <span class="verse-marker">۱۸</span>پس احتیاط کن که مبادا با رشوت و ثروت از راه راست منحرف شوی. <span class="verse-marker">۱۹</span>ناله و فریاد تو سودی ندارد و با قدرت خود نمی‌توانی از مصیبت رهائی یابی. </p>
  <p>
    <span class="verse-marker">۲۰</span>در آرزوی فرا رسیدن شب مباش، چرا که شب وقت هلاکت ملتها است. <span class="verse-marker">۲۱</span>به راه گناه مرو، زیرا بخاطر گناه بود که تو به این مصیبت ها گرفتار شدی. <span class="verse-marker">۲۲</span>بدان که خدا، قادر متعال و معلمی است که همتا ندارد. <span class="verse-marker">۲۳</span>کسی به او گفته نمی‌تواند که چه کند و یا او را متهم به بی‌عدالتی نماید. </p>
  <h3>الیهو عظمت خدا را بیان می‌کند </h3>
  <p>
    <span class="verse-marker">۲۴</span>مردم همیشه کارهای خدا را تمجید کرده‌اند و تو هم باید او را بخاطر کارهایش ستایش کنی. <span class="verse-marker">۲۵</span>دست قدرت او را می‌توان از دور مشاهده کرد. <span class="verse-marker">۲۶</span>ما عظمت خدا را به کلی درک کرده نمی‌توانیم و آغاز موجودیت او به کسی معلوم نیست. <span class="verse-marker">۲۷</span>او آب را بصورت بخار به هوا می‌فرستد و از آن قطرات باران را می‌سازد. <span class="verse-marker">۲۸</span>بعد ابر‌ها باران را به فراوانی برای انسان می‌ریزند. <span class="verse-marker">۲۹</span>کسی نمی‌داند که ابر‌ها چگونه پهن می‌شوند و غرش رعد چطور از آسمان که خلوتگاه خدا است، بر می‌خیزد. <span class="verse-marker">۳۰</span>می‌بینید که چگونه آسمان را با برق روشن می‌سازد، اما اعماق بحر همچنان تاریک می‌ماند. <span class="verse-marker">۳۱</span>خدا رزق مردم را مهیا کرده به فراوانی به آن‌ها می‌دهد. <span class="verse-marker">۳۲</span>برق را با دستهای خود می‌گیرد و به هدف می‌زند. <span class="verse-marker">۳۳</span>رعد فرارسیدن طوفان را اعلام می‌کند و حیوانات هم از آمدن آن آگاه می‌شوند. </p>
  <a id="c37"></a>
  <h2>فصل سی و هفتم </h2>
  <p>
    <span class="verse-marker">۱</span>طوفان دل مرا به لرزه می‌آورد و بشدت تکان می‌دهد. <span class="verse-marker">۲</span>غرش صدای خدا را بشنوید و به زمزمه‌ای که از دهان او خارج می‌شود، گوش بدهید. <span class="verse-marker">۳</span>او برق را به سراسر آسمان می‌فرستد و هر گوشۀ زمین را روشن می‌کند. <span class="verse-marker">۴</span>بعد غرش صدای او همچون آواز با هیبت رعد به گوش می‌رسد و با صدای او تیرهای برق پیهم رها می‌شوند. <span class="verse-marker">۵</span>به فرمان خدا کارهای عجیبی رخ می‌دهند که عقل ما از درک آن‌ها عاجز است. <span class="verse-marker">۶</span>به برف امر می‌کند که بر زمین ببارد و وقتیکه بارش باران بر زمین شروع می‌شود، <span class="verse-marker">۷</span>مردم دست از کار می‌کشند و متوجه قدرت او می‌شوند. <span class="verse-marker">۸</span>حیوانات وحشی به بیشۀ خود می‌شتابند و در آنجا پناه می‌برند. <span class="verse-marker">۹</span>طوفان از جنوب می‌آید و بادِ سرد از شمال. <span class="verse-marker">۱۰</span>خدا بر آب بحرهای وسیع می‌دمد و آن را منجمد می‌سازد. <span class="verse-marker">۱۱</span>ابر‌ها را از رطوبت پُر می‌کند و برق خود را بوسیلۀ آن‌ها به هر سو می‌فرستد. <span class="verse-marker">۱۲</span>به فرمان او به همه جا حرکت می‌کنند و آنچه را که خدا اراده می‌فرماید، بجا می‌آورند. <span class="verse-marker">۱۳</span>او باران را برای مجازات مردم یا بعنوان رحمت برای انسان و آبیاری زمین می‌فرستد. </p>
  <p>
    <span class="verse-marker">۱۴</span>ای ایوب، بشنو و لحظه‌ای در بارۀ کارهای عجیب خدا تأمل کن. <span class="verse-marker">۱۵</span>آیا می‌دانی که خدا چگونه ارادۀ خود را عملی می‌سازد و برق را چسان در بین ابر‌ها تولید می‌کند؟ <span class="verse-marker">۱۶</span>آیا می‌دانی که چطور ابر‌ها در هوا معلق می‌مانند؟ اینها همه کارهای شگفت آور خدائی می‌باشند که در دانش و حکمت کامل است. <span class="verse-marker">۱۷</span>وقتی زمین در اثر باد جنوب داغ می‌شود و لباسهایت از گرمی به تنت می‌چسپند، <span class="verse-marker">۱۸</span>آیا تو می‌توانی مثل او، شکل آسمان را که همچون آئینه سخت است، تغییر بدهی؟ <span class="verse-marker">۱۹</span>به ما یاد بده که به او چه بگوئیم، زیرا فکر ما نارسا است و نمی‌دانیم که چگونه با او صحبت کنیم. <span class="verse-marker">۲۰</span>من جرأت آن را ندارم که با خدا حرف بزنم، زیرا می‌ترسم که کشته شوم. </p>
  <p>
    <span class="verse-marker">۲۱</span>همانطوریکه نمی‌توانیم در وقتی که آسمان صاف و بی ابر باشد به نور درخشان آفتاب نگاه کنیم، <span class="verse-marker">۲۲</span>به همان قسم نیز نمی‌توانیم به جلال با هیبت خدا که با شکوه تمام بر ما می‌درخشد، خیره شویم. <span class="verse-marker">۲۳</span>خدای قادر مطلق آنقدر با عظمت است که ما حتی تصور کرده نمی‌توانیم. او در قدرت و عدالت بزرگ است و نسبت به همه از روی انصاف رفتار می‌کند و بر کسی ظلم روا نمی‌دارد. <span class="verse-marker">۲۴</span>بنابران، همۀ انسانها از او می‌ترسند و او به کسانی که ادعای حکمت می‌کنند، توجه ندارد.» </p>
  <a id="c38"></a>
  <h2>فصل سی و هشتم </h2>
  <h3>خداوند به ایوب جواب می‌دهد </h3>
  <p>
    <span class="verse-marker">۱</span>آنگاه خداوند از میان گِردباد به ایوب جواب داد: <span class="verse-marker">۲</span>«این کیست که با سخنان پوچ و بی‌معنی خود از حکمت من انکار می‌کند؟ <span class="verse-marker">۳</span>حالا مثل یک مرد آماده شو و به سوالات من جواب بده. <span class="verse-marker">۴</span>وقتی که اساس زمین را بنا نهادم تو کجا بودی؟ اگر می‌دانی به من بگو. <span class="verse-marker">۵</span>آیا می‌دانی که چه کسی حد و وسعت آن را تعیین نمود؟ چه کسی و به چه ترتیب آن را اندازه کرد؟ <span class="verse-marker">۶</span>ستونهای آن بر چه چیزی قرار دارند و چه کسی تهداب آن را گذاشت؟ <span class="verse-marker">۷</span>در هنگام وقوع این چیزها ستارگان صبحگاهی سرود خوشی را با هم زمزمه کردند و فرشتگان آسمان فریاد شادمانی را سردادند. </p>
  <p>
    <span class="verse-marker">۸</span>وقتیکه آب بحر از دل زمین فوران کرد چه کسی دروازه‌های آن را بست؟ <span class="verse-marker">۹</span>این من بودم که روی بحر را با ابر پوشاندم و با تاریکی غلیظ قنداقش کردم. <span class="verse-marker">۱۰</span>سرحدات آن را تعیین نمودم و با سواحل احاطه‌اش کردم. <span class="verse-marker">۱۱</span>به بحر گفتم: «از اینجا پیشتر نروی و موجهای سرکش‌ات از این نقطه تجاوز نکنند.» </p>
  <p>
    <span class="verse-marker">۱۲</span>آیا در سراسر عمرت به صبح فرمان داده‌ای که بدمد؟ آیا به شفق گفته‌ای که در موضعش پدید آید <span class="verse-marker">۱۳</span>و کرانه‌های زمین را فرا گیرد تا روشنی صبح شریران را از بین بردارد. <span class="verse-marker">۱۴</span>شفق، رنگ زمین را لاله‌گون می‌سازد و بسان لباس رنگ شده در می‌آورد. <span class="verse-marker">۱۵</span>و روشنی روز نمایان شده، دست شریران را از بدکاری کوتاه می‌سازد. </p>
  <p>
    <span class="verse-marker">۱۶</span>آیا چشمه‌های بحر را دیده‌ای یا به اعماق ابحار قدم گذاشته‌ای؟ <span class="verse-marker">۱۷</span>آیا دروازه‌های دنیای تاریک مردگان را کشف کرده‌ای؟ <span class="verse-marker">۱۸</span>آیا می‌دانی که زمین چقدر وسعت دارد؟ اگر می‌دانی به من جواب بده. </p>
  <p>
    <span class="verse-marker">۱۹</span>آیا می‌دانی که سرچشمۀ نور در کجا است و تاریکی از کجا می‌آید؟ <span class="verse-marker">۲۰</span>آیا می‌توانی حدود آن‌ها را بیابی و راهی را که به منشأ آن‌ها می‌رود، پیدا کنی؟ <span class="verse-marker">۲۱</span>تو باید بدانی، زیرا سن تو بسیار زیاد است و در وقت پیدایش دنیا وجود داشتی. </p>
  <p>
    <span class="verse-marker">۲۲</span>آیا در مخزنهای برف داخل شده‌ای و می‌دانی که ژاله در کجا ذخیره می‌شود؟ <span class="verse-marker">۲۳</span>من آن‌ها را برای روز مصیبت و جنگ و محاربه انبار کرده‌ام. <span class="verse-marker">۲۴</span>آیا می‌دانی که روشنی از کجا می‌تابد و باد شرقی از کجا می‌وزد؟ </p>
  <p>
    <span class="verse-marker">۲۵</span>چه کسی کانالها را برای سیل کنده و مسیر برق را ساخته است؟ <span class="verse-marker">۲۶</span>چه کسی باران را به بیابانها و جاهای خشک و غیر مسکون می‌فرستد <span class="verse-marker">۲۷</span>تا زمینهای متروک و بائر آبیاری شوند و علف بار آورند؟ <span class="verse-marker">۲۸</span>آیا باران و شبنم پدر دارند؟ <span class="verse-marker">۲۹</span>یخ را چه کسی تولید می‌کند و شبنم از کجا بوجود می‌آید؟ <span class="verse-marker">۳۰</span>چه کسی آب را مثل سنگ به یخ تبدیل می‌کند و سطح بحر را منجمد می‌سازد؟ </p>
  <p>
    <span class="verse-marker">۳۱</span>آیا می‌توانی ستارگان پروین را بهم ببندی و رشتۀ منظومۀ جبار را بگشائی؟ <span class="verse-marker">۳۲</span>آیا می‌توانی حرکت ستارگان را در فصل های مختلف اداره کنی و دُب اکبر را با اقمار آن هدایت نمائی؟ <span class="verse-marker">۳۳</span>آیا از قوانین آسمان‌ها اطلاع داری و می‌توانی آن‌ها را در روی زمین تطبیق کنی؟ </p>
  <p>
    <span class="verse-marker">۳۴</span>آیا می‌توانی به ابر‌ها فرمان بدهی که سیل باران را بر سرت ببارند؟ <span class="verse-marker">۳۵</span>آیا می‌توانی به برق امر کنی که در مسیر خود حرکت کند و برق به تو بگوید: «اطاعت می‌کنم»؟ <span class="verse-marker">۳۶</span>چه کسی به انسان عقل و حکمت داد؟ <span class="verse-marker">۳۷</span>چه کسی آنقدر دانش دارد که بتواند ابر‌ها را بشمارد و مشکهای آسمان را بر روی زمین خالی کند <span class="verse-marker">۳۸</span>و خاک را بهم آمیخته از آن کلوخ بسازد؟ </p>
  <p>
    <span class="verse-marker">۳۹-۴۰</span>آیا می‌توانی برای شیر شکار تهیه کنی و به او و چوچه هایش که در بیشۀ خود در کمین نشسته‌اند، خوراک بدهی؟ <span class="verse-marker">۴۱</span>چه کسی برای زاغها که با شکم گرسنه به هر سو پرواز می‌کنند و چوچه های شان که در آشیانه برای غذا فریاد می‌زنند، خوراک مهیا می‌نماید؟ </p>
  <a id="c39"></a>
  <h2>فصل سی و نهم </h2>
  <p>
    <span class="verse-marker">۱</span>آیا می‌دانی که بُز کوهی چه وقت می‌زاید؟ آیا وضع حمل آهو را مشاهده کرده‌ای؟ <span class="verse-marker">۲</span>آیا می‌دانی که چند ماه چوچۀ خود را در شکم حمل می‌کند و چه وقت آن را بدنیا می‌آورد؟ <span class="verse-marker">۳</span>چه وقت از درد زایمان فارغ می‌شود و چه وقت می‌زاید؟ <span class="verse-marker">۴</span>چوچه‌ها در صحرا بزرگ و قوی می‌شوند. بعد از پدر و مادر جدا شده دیگر بر نمی‌گردند. </p>
  <p>
    <span class="verse-marker">۵</span>چه کسی به خرهای وحشی آزادی داد و آن‌ها را رها کرد؟ <span class="verse-marker">۶</span>من بیابان را خانۀ شان و شوره زارها را مسکن شان ساختم. <span class="verse-marker">۷</span>شور و غوغای شهر را دوست ندارند و صدای چوپان به گوش شان نمی‌رسد. <span class="verse-marker">۸</span>دامنۀ کوهها چراگاه آن است و در آنجا در تلاش سبزه می‌باشند. </p>
  <p>
    <span class="verse-marker">۹</span>آیا گاو وحشی می‌خواهد که خدمت ترا کند؟ آیا در کنار آخور تو می‌خوابد؟ <span class="verse-marker">۱۰</span>آیا می‌توانی آن گاو را با ریسمان ببندی تا زمینت را قلبه کند؟ <span class="verse-marker">۱۱</span>آیا به قوت زیادش اعتماد داری که کارهایت را به او حواله کنی؟ <span class="verse-marker">۱۲</span>آیا باور می‌کنی که اگر او را بفرستی محصولت را می‌آورد و در خرمنگاه جمع می‌کند؟ </p>
  <p>
    <span class="verse-marker">۱۳</span>شترمرغ با غرور بال می‌زند، اما پرو بال آن طوری نیست که بتواند پرواز کند. <span class="verse-marker">۱۴</span>شترمرغ به روی زمین تخم می‌دهد تا خاک آن را گرم نگهدارد. <span class="verse-marker">۱۵</span>غافل از اینکه ممکن است کسی آن را زیر پا کند یا ذریعۀ کدام حیوان وحشی پایمال شود. <span class="verse-marker">۱۶</span>با چوچه‌های خود با خشونت رفتار می‌کند که گوئی از خودش نیستند و به زحمتی که کشیده بی‌تفاوت است. <span class="verse-marker">۱۷</span>زیرا خدا به او شعور نداده و او را از عقل محروم کرده است. <span class="verse-marker">۱۸</span>اما هرگاه بالهای خود را باز کند و بدود، هیچ اسپ و سوارکار به او رسیده نمی‌توانند. </p>
  <p>
    <span class="verse-marker">۱۹</span>آیا تو به اسپ نیرویش را داده‌ای؟ آیا تو گردنش را با یال پوشانده‌ای؟ <span class="verse-marker">۲۰</span>آیا تو او را وادار می‌سازی که مثل ملخ جست و خیز بزند و شیهۀ مهیب بکشد؟ <span class="verse-marker">۲۱</span>می‌بینی که چگونه با غرور سُم خود را بر زمین می‌کوبد و از نیروی خود لذت می‌برد و به جنگ می‌رود. <span class="verse-marker">۲۲</span>ترس در دلش راه ندارد و بدون هراس با شمشیر مقابله می‌کند. <span class="verse-marker">۲۳</span>از سرو صدای اسلحه و برق نیزه و گرز نمی‌ترسد. <span class="verse-marker">۲۴</span>با شنیدن صدای نعرۀ جنگ، دیگر آرام نمی‌گیرد و با خشم و هیجان به میدان محاربه می‌شتابد. <span class="verse-marker">۲۵</span>با هر صدای شیپور شیهه می‌کشد و از دور بوی جنگ به مشامش می‌رسد و فریاد و خروش فرماندهان، او را به هیجان می‌آورد. </p>
  <p>
    <span class="verse-marker">۲۶</span>آیا به شاهین تو آموخته‌ای که چگونه پرواز کند و بالهای خود را به سوی جنوب بگشاید؟ <span class="verse-marker">۲۷</span>آیا عقاب به فرمان تو آشیانۀ خود را بر فراز قلۀ بلند می‌سازد؟ <span class="verse-marker">۲۸</span>ببین که چطور بالای صخره ها خانه می‌سازد و بر سنگهای تیز می‌نشیند. <span class="verse-marker">۲۹</span>از آنجا شکار خود را زیر نظر می‌گیرد و چشمان تیزبینش از دور آن را می‌بیند. <span class="verse-marker">۳۰</span>جائی که لاشه باشد، حاضر می‌شود و چوچه‌هایش خون آن را می‌مکند.» </p>
  <a id="c40"></a>
  <h2>فصل چهلم </h2>
  <p>
    <span class="verse-marker">۱</span>خداوند به کلام خود افزوده فرمود: <span class="verse-marker">۲</span>«ایوب، آیا هنوز هم می‌خواهی با خدای قادر مطلق مباحثه کنی؟ تو که از کارهای من ایراد می‌گیری، باید به من جواب بدهی.» </p>
  <p>
    <span class="verse-marker">۳-۴</span>ایوب به خداوند گفت: «من یک انسان حقیر و ناچیز هستم، چگونه می‌توانم به تو جواب بدهم. حالا دهان خود را می‌بندم، <span class="verse-marker">۵</span>زیرا من حرفهای خود را زده‌ام و بار دیگر تکرار نمی‌کنم.» </p>
  <p>
    <span class="verse-marker">۶</span>آنگاه خداوند از میان گِردباد به ایوب چنین جواب داد: <span class="verse-marker">۷</span>«حالا مثل یک مرد آماده شو و به سوالات من جواب بده. <span class="verse-marker">۸</span>آیا می‌خواهی مرا به بی‌عدالتی متهم سازی؟ تو مرا بی‌عدالت و خود را حق بجانب می‌دانی. <span class="verse-marker">۹</span>آیا تو مثل من قدرت داری؟ آیا صدای تو مانند آواز رعد‌آسای من است؟ <span class="verse-marker">۱۰</span>اگر چنین است خود را با جلال و شکوه زینت بده و با عزت و شوکت ملبس شو. <span class="verse-marker">۱۱</span>خشم و غضب خود را بر مردم مغرور و متکبر بریز. <span class="verse-marker">۱۲</span>به آن‌ها نظر کن و با یک نگاه آن‌ها را خوار و ذلیل ساز و بدکاران را در جائی که ایستاده‌اند، پایمال کن. <span class="verse-marker">۱۳</span>تا در زیر خاک بروند و در دنیای مُردگان زندانی شوند. <span class="verse-marker">۱۴</span>آنوقت من تصدیق می‌کنم که تو با زور بازوی خود می‌توانی ظفر یابی. </p>
  <p>
    <span class="verse-marker">۱۵</span>به کرگدن نگاه کن. همانطوریکه ترا آفریدم او را هم آفریده‌ام. او مثل گاو علف می‌خورد. <span class="verse-marker">۱۶</span>کمر پُر قدرت و شکم و عضلات نیرومند دارد. <span class="verse-marker">۱۷</span>دُمش مانند درخت سرو راست است و رگ و پی رانش بهم بافته شده‌اند. <span class="verse-marker">۱۸</span>استخوانهایش مثل لوله‌های برنجی و پاهایش مانند میله‌های آهنی اند. </p>
  <p>
    <span class="verse-marker">۱۹</span>این حیوان یکی از عجیبترین مخلوقات من است. تنها من که آفرینندۀ او هستم می‌توانم مغلوبش کنم. <span class="verse-marker">۲۰</span>کوهها برایش سبزه می‌رویاند و در صحرا با حیوانات وحشی بازی می‌کند. <span class="verse-marker">۲۱</span>در زیر درختان سایه‌دار و در نَیستان‌ها و جبه‌زارها دراز می‌کشد. <span class="verse-marker">۲۲</span>سایۀ درختان او را می‌پوشاند و بیدهای کنار جویبار او را احاطه می‌کند. <span class="verse-marker">۲۳</span>از طغیان دریا نمی‌ترسد و اگر دریای اُردن بر سرش بریزد، نمی‌تواند آرامش او را برهم بزند. <span class="verse-marker">۲۴</span>هیچ کسی نمی‌تواند به بینی او حلقه بیندازد و گرفتارش کند. </p>
  <a id="c41"></a>
  <h2>فصل چهل و یکم </h2>
  <p>
    <span class="verse-marker">۱</span>آیا می‌توانی تمساح را با چنگک شکار کنی یا زبانش را با ریسمان ببندی؟ <span class="verse-marker">۲</span>آیا می‌توانی بینی او را با ریسمان ببندی و الاشه‌اش را با چنگک سوراخ کنی؟ <span class="verse-marker">۳</span>آیا پیش تو زاری می‌کند که به او آزار نرسانی؟ <span class="verse-marker">۴</span>آیا با تو عهد می‌کند که همیشه خدمتگارت باشد؟ <span class="verse-marker">۵</span>آیا می‌توانی با او مثل یک پرنده بازی کنی یا به گردنش تسمه انداخته به کنیزانت ببخشی؟ <span class="verse-marker">۶</span>آیا ماهیگیران می‌توانند او را تکه تکه کنند و به تاجران بفروشند؟ <span class="verse-marker">۷</span>آیا تیر در پوست او فرو می‌رود یا نیزۀ ماهیگیری سر او را سوراخ می‌کند؟ <span class="verse-marker">۸</span>اگر به او دست بزنی، چنان غوغائی را برپا می‌کند که تا یادت باشد دیگر این کار را نکنی. </p>
  <p>
    <span class="verse-marker">۹</span>هر کسی که بخواهد او را شکار کند از دیدنش وحشت می‌کند و جرأت خود را از دست می‌دهد. <span class="verse-marker">۱۰</span>اگر تحریک شود آنقدر خشمگین می‌گردد که کسی جرأت نمی‌کند در برابر او بایستد. <span class="verse-marker">۱۱</span>در تمام روی زمین کسی نیست که به او حمله کند و زنده بماند. </p>
  <p>
    <span class="verse-marker">۱۲</span>دربارۀ اعضا و نیرو و هیبت جسمانی او دیگر چه بگویم. <span class="verse-marker">۱۳-۱۴</span>کسی نمی‌تواند پوست او را بشگافد یا جرأت کند که به دندانهای ترسناک او نزدیک شود و یا دهان او را باز کند. <span class="verse-marker">۱۵</span>پشت او از پرده‌های زره مانند تشکیل شده است <span class="verse-marker">۱۶-۱۷</span>و این پرده ها آنچنان نزدیک و محکم بهم بافته شده‌اند که هیچ چیزی قادر نیست آن‌ها را از هم جدا نماید و حتی هوا هم نمی‌تواند در آن‌ها نفوذ کند. <span class="verse-marker">۱۸</span>وقتی عطسه می‌زند، بخار آن در پرتو نور آفتاب می‌درخشد و چشمانش به آفتابی می‌مانند که هنگام صبح طلوع می‌کند. <span class="verse-marker">۱۹</span>از دهانش شعله‌ها و جَرَقه‌های آتش بر می‌خیزند. <span class="verse-marker">۲۰</span>از سوراخهای بینی‌اش مثل بخاری که از دیگ جوشان بر می‌خیزد، دود خارج می‌شود. <span class="verse-marker">۲۱</span>نَفَس او آتش می‌افروزد و از دهانش شعلۀ آتش زبانه می‌کشد. <span class="verse-marker">۲۲</span>نیروی او در گردنش جا دارد و هر که با او روبرو شود، وحشت می‌کند. <span class="verse-marker">۲۳</span>طبقات گوشت بدنش سخت و محکم بهم چسپیده‌اند. <span class="verse-marker">۲۴</span>دلش مانند سنگ زیرین آسیاب سخت است. <span class="verse-marker">۲۵</span>وقتی از جا بر‌می خیزد، نیرومندان به وحشت افتاده و از ترس بیهوش می‌شوند. <span class="verse-marker">۲۶</span>شمشیر، نیزه، تیر یا گرز در او اثر نمی‌کند. <span class="verse-marker">۲۷</span>آهن برایش مثل کاه است و برنج مانند چوبِ پوسیده. <span class="verse-marker">۲۸</span>تیر نمی‌تواند او را بگریزاند سنگ فلاخن مثل پَرِ‌کاه در او اثر نمی‌کند. <span class="verse-marker">۲۹</span>گرز برای او مانند کاه است و به نیزه هائی که به سویش پرتاب می‌شوند، می‌خندد. <span class="verse-marker">۳۰</span>پوست شکمش مثل تکه‌های تیکر تیز است و مانند پنجۀ خرمن کوب بر زمین شیار می‌زند. <span class="verse-marker">۳۱</span>وقتیکه حرکت می‌کند بحر را مثل دیگ بجوش می‌آورد و مانند ظرف عطار بهم می‌زند. <span class="verse-marker">۳۲</span>خط درخشانی بدنبال خود بر جای می‌گذارد و بحر از کف، سفید می‌شود. <span class="verse-marker">۳۳</span>در روی زمین هیچ حیوانی مانند او بی‌باک نیست. <span class="verse-marker">۳۴</span>او پادشاه حیوانات وحشی است و از همه جانوران برتر است.» </p>
  <a id="c42"></a>
  <h2>فصل چهل و دوم </h2>
  <h3>ایوب جواب می‌دهد </h3>
  <p>
    <span class="verse-marker">۱</span>آنگاه ایوب این چنین به خداوند جواب داد: <span class="verse-marker">۲</span>«من می‌دانم که تو قادر به هر کاری هستی و هیچ کسی نمی‌تواند ترا از اراده‌ات باز دارد. <span class="verse-marker">۳</span>تو پرسیدی: «چرا با سخنان بی‌معنی خود حکمت مرا انکار می‌کنی؟» من براستی از روی نادانی حرف زدم و نمی‌دانستم که چه می‌گویم. در بارۀ چیزهائی سخن گفتم که بالا‌تر از فهم من بودند. <span class="verse-marker">۴</span>به من گفتی که سخنانت را گوش کنم و به سوال‌هائی که از من می‌کنی جواب بدهم. <span class="verse-marker">۵</span>قبلاً گوش من در بارۀ تو چیزهائی شنیده بود، اما حالا چشم من ترا می‌بیند، <span class="verse-marker">۶</span>بنابران، از خودم بدم می‌آید و در خاک و خاکستر می‌نشینم و توبه می‌کنم.» </p>
  <h3>دوستان ایوب سرزنش می‌شوند </h3>
  <p>
    <span class="verse-marker">۷</span>بعد از آنکه خداوند سخنان خود را با ایوب تمام کرد، به اَلیفاز تَیمانی فرمود: «من بر تو و دو دوستت قهر هستم، زیرا شما مثل بنده‌ام، ایوب در بارۀ من حرف درست نزدید. <span class="verse-marker">۸</span>پس حالا هفت گوساله و هفت قوچ را گرفته پیش بنده‌ام، ایوب بروید و آن‌ها را جهت گناه خود بعنوان قربانی سوختنی تقدیم کنید. آنگاه بندۀ من، ایوب برای تان دعا می‌کند و من دعایش را می‌پذیرم و گناه شما را می‌بخشم، زیرا که دربارۀ من مانند ایوب سخنان بجا نگفتید.» </p>
  <p>
    <span class="verse-marker">۹</span>پس اَلیفاز تَیمانی، بِلدَد شوحی و صوفر نعماتی رفتند و همانطوریکه خداوند فرموده بود، عمل کردند و خداوند دعای ایوب را در حق شان مستجاب نمود. </p>
  <h3>دارائی ایوب دو چند اعاده می‌شود </h3>
  <p>
    <span class="verse-marker">۱۰</span>پس از آنکه ایوب برای دوستان خود دعا کرد، خداوند دو چندِ همه چیزهائی که ایوب قبلاً داشت به او باز گردانید. <span class="verse-marker">۱۱</span>بعد همه برادران، خواهران و آشنایانش بخاطر مصیبتی که بر سر او آمده بود، برای تسلی پیش او آمدند و در خانه‌اش جشن گرفتند. هر کدام آن‌ها پول و انگشتر طلا به او هدیه دادند. </p>
  <p>
    <span class="verse-marker">۱۲</span>خداوند در سالهای آخر عمر ایوب، بیشتر از اول به او برکت داد. او دارای چهارده هزار گوسفند، شش هزار شتر، هفت هزار جوره گاو و هزار خر ماده شد. <span class="verse-marker">۱۳-۱۴</span>او همچنین هفت پسر و سه دختر بنامهای یمیمه، قصیعه و قَرَن هفوک داشت. <span class="verse-marker">۱۵</span>در تمام آن سرزمین هیچ زنی زیبائی دختران ایوب را نداشت و پدر شان به آن‌ها هم مانند برادران شان ارث داد. </p>
  <p>
    <span class="verse-marker">۱۶</span>بعد از آن ایوب یکصد و چهل سال دیگر زندگی کرد و فرزندان و نواسه‌های خود را تا نسل چهارم دید <span class="verse-marker">۱۷</span>و پس از یک عمر طولانی در سن پیری و سالخوردگی چشم از جهان بست. </p>
  
  
  
  
  
  
  
  



</div>

<!-- Global site tag (gtag.js) - Google Analytics -->
<script async src="https://www.googletagmanager.com/gtag/js?id=UA-48092930-1"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());

  gtag('config', 'UA-48092930-1');
</script>
<!-- End Google Analytics -->

</body>
</html>