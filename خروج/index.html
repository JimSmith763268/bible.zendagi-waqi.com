<!doctype html>

<html lang="fa">
<head>
  <meta charset="utf-8">

  <title>کتاب خروج</title>

  <link rel="stylesheet" href="/css/style.css">
  <script>var nc = 40;</script>
  <script src="/js/script.js"></script>
</head>

<body dir="rtl">
<a id="top"></a>

<div id="navbar">
  <div id="navbar-container">
    <div>
      <a href="javascript:window.scroll(0,0)" style="margin-left: 1em">
        <svg class="MuiSvgIcon-root MuiSvgIcon-fontSizeMedium MuiBox-root css-1om0hkc" focusable="false" aria-hidden="true" viewBox="0 0 24 24" data-testid="ArrowUpwardIcon"><path d="m4 12 1.41 1.41L11 7.83V20h2V7.83l5.58 5.59L20 12l-8-8-8 8z"></path></svg>
      </a>    
    </div>
    <div>
      <span>فصل </span>
      <select id="list" oninput="scrollToChapter(this)">
        
        <option value="c1">۱</option>
        
        <option value="c2">۲</option>
        
        <option value="c3">۳</option>
        
        <option value="c4">۴</option>
        
        <option value="c5">۵</option>
        
        <option value="c6">۶</option>
        
        <option value="c7">۷</option>
        
        <option value="c8">۸</option>
        
        <option value="c9">۹</option>
        
        <option value="c10">۱۰</option>
        
        <option value="c11">۱۱</option>
        
        <option value="c12">۱۲</option>
        
        <option value="c13">۱۳</option>
        
        <option value="c14">۱۴</option>
        
        <option value="c15">۱۵</option>
        
        <option value="c16">۱۶</option>
        
        <option value="c17">۱۷</option>
        
        <option value="c18">۱۸</option>
        
        <option value="c19">۱۹</option>
        
        <option value="c20">۲۰</option>
        
        <option value="c21">۲۱</option>
        
        <option value="c22">۲۲</option>
        
        <option value="c23">۲۳</option>
        
        <option value="c24">۲۴</option>
        
        <option value="c25">۲۵</option>
        
        <option value="c26">۲۶</option>
        
        <option value="c27">۲۷</option>
        
        <option value="c28">۲۸</option>
        
        <option value="c29">۲۹</option>
        
        <option value="c30">۳۰</option>
        
        <option value="c31">۳۱</option>
        
        <option value="c32">۳۲</option>
        
        <option value="c33">۳۳</option>
        
        <option value="c34">۳۴</option>
        
        <option value="c35">۳۵</option>
        
        <option value="c36">۳۶</option>
        
        <option value="c37">۳۷</option>
        
        <option value="c38">۳۸</option>
        
        <option value="c39">۳۹</option>
        
        <option value="c40">۴۰</option>
        
      </select>    
      <span></span>
    </div>
  </div>
</div> 



<div class="button-container">
  

  
  <a href="mailto:zendagiwaqi@gmail.com">
    <svg xmlns="http://www.w3.org/2000/svg" viewBox="0 0 24 24" fill="black"><path d="M0 0h24v24H0z" fill="none"/><path d="M20 4H4c-1.1 0-1.99.9-1.99 2L2 18c0 1.1.9 2 2 2h16c1.1 0 2-.9 2-2V6c0-1.1-.9-2-2-2zm0 4l-8 5-8-5V6l8 5 8-5v2z"/></svg>
  </a>
  

  

  
  <a href="/">
    <svg class="MuiSvgIcon-root MuiSvgIcon-fontSizeMedium MuiBox-root css-1om0hkc" focusable="false" aria-hidden="true" viewBox="0 0 24 24" data-testid="HomeIcon"><path d="M10 20v-6h4v6h5v-8h3L12 3 2 12h3v8z"></path></svg>
  </a>
  


</div>


<div class="book-container">


  
  
  <h1>خروج </h1>
  
  
  
  
  
  
  
  
  
  
  
  
  
  <a id="c1"></a>
  <h2>فصل اول </h2>
  <h3>مصری‌ها با بنی‌اسرائیل بد رفتاری می‌کنند </h3>
  <p>
    <span class="verse-marker">۱</span>فرزندان یعقوب (اسرائیل) که هر کدام با خانوادۀ خود همراه یعقوب به مصر رفتند اینها بودند: <span class="verse-marker">۲</span>رئوبین، شمعون، لاوی، یهودا، <span class="verse-marker">۳</span>ایسَسکار، زبولون، بنیامین، <span class="verse-marker">۴</span>دان، نفتالی، جاد و اَشیر. <span class="verse-marker">۵</span>تعداد تمام کسانی که از نسل یعقوب بودند، هفتاد نفر بود. یوسف پسر او هم در مصر بود. <span class="verse-marker">۶</span>با گذشت زمان، یوسف و تمام برادران او و همچنین همه کسانی که از آن دوره بودند، مُردند. <span class="verse-marker">۷</span>ولی نسل آن‌ها، یعنی بنی‌اسرائیل دارای فرزندان بی‌شمار و نیرومند شدند و سراسر مصر را پُر کردند. </p>
  <p>
    <span class="verse-marker">۸</span>بعد از مدتی پادشاه جدیدی در مصر بر سر قدرت آمد که چیزی دربارۀ یوسف نمی‌دانست. <span class="verse-marker">۹</span>او به مردم گفت: «تعداد اسرائیلی‌ها خیلی زیاد شده و حتی از ما هم نیرومندتر شده‌اند. <span class="verse-marker">۱۰</span>اگر جنگی برپا شود، ممکن است آن‌ها با دشمنان ما متحد شوند و علیه ما بجنگند و از این کشور فرار کنند. پس ما باید چاره‌ای بسنجیم و نگذاریم تعداد آن‌ها از این بیشتر شود.» <span class="verse-marker">۱۱</span>بنابر این مصری‌ها کارفرمایانی برای اسرائیلی‌ها تعیین کردند تا با کارهای شاقه، آن‌ها را ناتوان و ضعیف سازند. آن‌ها شهرهای فیتوم و رعمسیس را جهت مرکز تدارکات برای فرعون ساختند. <span class="verse-marker">۱۲</span>اما هر چه بیشتر مصری‌ها بر اسرائیلی‌ها ظلم می‌کردند، تعداد اسرائیلی‌ها بیشتر می‌شد و همه جا را پُر می‌کردند. این وضع مصری‌ها را به وحشت انداخت. <span class="verse-marker">۱۳-۱۴</span>بنابراین، مصری‌ها بالای بنی‌اسرائیل بیشتر فشار آوردند و آن‌ها را به غلامی گرفته به کارهای بسیار سخت، از قبیل گِلکاری و خشت‌مالی و زراعت وادار می‌ساختند و هیچ رحمی به آن‌ها نمی‌کردند، بطوری که زندگی را بر آن‌ها تلخ ساخته بودند. </p>
  <p>
    <span class="verse-marker">۱۵</span>پادشاهِ مصر، به قابله‌های عبرانی که نام‌های شان شِفره و فُوعَه بود، امر کرد و گفت: <span class="verse-marker">۱۶</span>«هنگامی که با زنهای عبرانی در وقت زایمان شان کمک می‌کنید، اگر نوزاد پسر باشد او را بکشید، ولی اگر دختر باشد او را زنده نگهدارید.» <span class="verse-marker">۱۷</span>اما قابله‌ها از خدا ترسیدند و از امر پادشاه اطاعت نکردند و نوزادان پسر را نکشتند. <span class="verse-marker">۱۸</span>پادشاه مصر قابله‌ها را احضار کرد و به آن‌ها گفت: «چرا این کار را کردید و پسرها را نکشتید؟» </p>
  <p>
    <span class="verse-marker">۱۹</span>قابله‌ها به فرعون گفتند: «زنان عبرانی موقع زائیدن مانند زنهای مصری ضعیف نیستند. آن‌ها به راحتی می‌زایند و پیش از آنکه ما برسیم نوزاد شان بدنیا می‌آید.» <span class="verse-marker">۲۰</span>چون قابله‌ها از خدا ترسیدند، خداوند به آن‌ها احسان کرد و آن‌ها خود شان دارای خانواده شدند. <span class="verse-marker">۲۱</span>و بنی‌اسرائیل هم مرتب زیادتر و قویتر می‌شدند. <span class="verse-marker">۲۲</span>پس پادشاهِ مصر، به مصری‌ها فرمان داد تا هر پسر عبرانی را که به دنیا می‌آید به دریای نیل بیاندازند، ولی دختر ها را زنده نگهدارند. </p>
  <a id="c2"></a>
  <h2>فصل دوم </h2>
  <h3>تولد موسی </h3>
  <p>
    <span class="verse-marker">۱</span>در همین زمان مردی از قبیلۀ لاوی با زنی که از همان قبیله بود ازدواج کرد. <span class="verse-marker">۲</span>آن زن پسری بدنیا آورد. وقتی آن زن دید که نوزادش خیلی زیبا است، مدت سه ماه او را پنهان کرد. <span class="verse-marker">۳</span>اما چون نتوانست بیشتر او را پنهان کند، یک تُکری را که از نَی ساخته شده بود گرفت و آنرا با قیر پوشاند و طفل را در آن گذاشت. بعد آنرا در بین نیزار در کنار دریای نیل رها کرد. <span class="verse-marker">۴</span>خواهر طفل، کمی دورتر ایستاده بود تا ببیند چه اتفاقی برای طفل رخ می‌دهد. </p>
  <p>
    <span class="verse-marker">۵</span>دختر فرعون برای غسل به دریای نیل آمد. وقتی کنیزانش در کنار دریا قدم می‌زدند او تُکری را در بین نیزار دید. پس یکی از کنیزان خود را فرستاد تا تُکری را بیآورد. <span class="verse-marker">۶</span>وقتی تُکری را باز کرد طفلی را در آن دید که گریه می‌کرد. دختر فرعون دلش به حال طفل سوخت و گفت: «این کودک باید متعلق به عبرانیان باشد.» <span class="verse-marker">۷</span>پس خواهر طفل آمد و گفت: «می خواهید بروم و زنی شیرده را از زنان عبرانیان بیاورم تا به طفل شیر بدهد؟» <span class="verse-marker">۸</span>دختر فرعون گفت: «برو.» دختر رفت و مادر طفل را آورد. <span class="verse-marker">۹</span>دختر فرعون به آن زن گفت: «این کودک را ببر و برای من از او پرستاری کن. من برای این کار تو مزد خواهم داد.» پس آن زن کودک را به خانه بُرد و به پرورش او پرداخت. <span class="verse-marker">۱۰</span>کودک بزرگ شد. آن زن او را نزد دختر فرعون آورد. دختر فرعون او را به فرزندی خود قبول کرد و گفت: «این پسر را از آب گرفتم.» پس اسم او را موسی گذاشت. </p>
  <h3>موسی به سرزمین مدیان فرار می‌کند </h3>
  <p>
    <span class="verse-marker">۱۱</span>موسی وقتی بزرگ شد، رفت تا از قوم خود، یعنی عبرانیان دیدن کند. او دید که چگونه آن‌ها را به کارهای سخت و شاقه گماشته‌اند. حتی دید که یک نفر مصری یک عبرانی را لت و کوب می‌کرد. <span class="verse-marker">۱۲</span>موسی به اطراف خود نگاه کرد و چون کسی آنجا نبود، آن مصری را کشت و جسدش را زیر ریگها پنهان کرد. <span class="verse-marker">۱۳</span>روز بعد برگشت و دید که دو نفر عبرانی با هم دست به یخن هستند. به مردی که مقصر بود گفت: «چرا هموطن خود را می‌زنی؟» <span class="verse-marker">۱۴</span>آن مرد در جواب گفت: «چه کسی تو را داور و حاکم ما ساخته است؟ آیا می‌خواهی مرا هم مثل آن مرد مصری بکشی؟» موسی ترسید و با خود فکر کرد «حتماً همه مردم از کاری که کرده‌ام خبر شده‌اند.» <span class="verse-marker">۱۵</span>وقتی فرعون این ماجرا را شنید، تصمیم گرفت موسی را بکشد. اما موسی فرار کرد و به سرزمین مدیان رفت و در آنجا ساکن شد. </p>
  <p>
    <span class="verse-marker">۱۶</span>روزی موسی بر سر چاهی نشسته بود. هفت نفر از دختران یترون که کاهن مدیان بود، بر سر چاه آمدند. آن‌ها آبخور‌ها را پُر کردند تا گلۀ پدر خود را سیراب کنند. <span class="verse-marker">۱۷</span>اما بعضی از چوپانها آن‌ها را از سر چاه دور کردند. پس موسی به کمک دخترها رفت و گلۀ آن‌ها را آب داد. <span class="verse-marker">۱۸</span>وقتی دخترها به نزد پدر خود، یترون برگشتند، پدر شان پرسید: «چه شد که امروز به این زودی برگشتید؟» </p>
  <p>
    <span class="verse-marker">۱۹</span>آن‌ها جواب دادند: «یک نفر مصری ما را از دست چوپانان نجات داد و از چاه آب کشیده گلۀ ما را سیراب کرد.» <span class="verse-marker">۲۰</span>پدر شان پرسید: «آن مرد حالا کجاست؟ چرا او را نیاوردید؟ بروید و از او دعوت کنید تا با ما غذا بخورد.» </p>
  <p>
    <span class="verse-marker">۲۱</span>موسی موافقت کرد که در آنجا بماند و یترون دختر خود صفوره را هم به عقد او درآورد. <span class="verse-marker">۲۲</span>صفوره پسری بدنیا آورد. موسی گفت: «من در این سرزمین بیگانه هستم.» پس پسر خود را جرشوم «بیگانه» نامید. </p>
  <p>
    <span class="verse-marker">۲۳</span>چند سال بعد پادشاهِ مصر مُرد. اما بنی‌اسرائیل همچنان در غلامی بسر می‌بردند و از دست ظلم مصری‌ها آه و ناله می‌کردند و از خدا کمک می‌طلبیدند. <span class="verse-marker">۲۴</span>خدا ناله و زاری آن‌ها را شنید و پیمانی را که با ابراهیم و اسحاق و یعقوب بسته بود بیاد آورد. <span class="verse-marker">۲۵</span>خدا، از روی لطف بر قوم اسرائیل نظر کرد و آن‌ها را مورد توجه قرار داد. </p>
  <a id="c3"></a>
  <h2>فصل سوم </h2>
  <h3>خداوند موسی را دعوت می‌کند </h3>
  <p>
    <span class="verse-marker">۱</span>یک روز وقتی موسی گلۀ خسر خود، یترون کاهن را می‌چراند، گله را به طرف غرب بیابان بُرد تا به کوهِ مقدس حوریب یعنی سینا رسید. <span class="verse-marker">۲</span>در آنجا فرشتۀ خداوند از میان شعلۀ آتش که از یک بوته بر می‌خاست، بر او ظاهر شد. موسی نگاه کرد و دید که بوته شعله‌ور است اما نمی‌سوزد! <span class="verse-marker">۳</span>پس با خود گفت: «نزدیک بروم و این چیز عجیب را ببینم که چرا بوته نمی‌سوزد؟» </p>
  <p>
    <span class="verse-marker">۴</span>وقتی خداوند دید موسی نزدیک می‌آید، از میان بوتۀ آتش او را صدا کرد و فرمود: «موسی! موسی!» موسی عرض کرد: «بلی.» <span class="verse-marker">۵</span>خدا فرمود: «نزدیکتر نیا، کفش‌هایت را از پاهایت بیرون کن چون جائی که ایستاده‌ای، زمینِ مقدس است. <span class="verse-marker">۶</span>من، خدای اجداد تو هستم. خدای ابراهیم، اسحاق و یعقوب.» موسی روی خود را پوشاند، چون ترسید که به خدا نگاه کند. </p>
  <p>
    <span class="verse-marker">۷</span>آنگاه خداوند فرمود: «من دیدم که قوم برگزیدۀ من در مصر ظلم زیادی را متحمل شدند. من گریه و زاری آن‌ها را شنیده‌ام و از همه رنج و عذابی که کشیده‌اند، آگاهم. <span class="verse-marker">۸</span>بنابراین، آمده‌ام تا آن‌ها را از دست مصری‌ها نجات بدهم و از مصر بیرون آورده به سرزمینی حاصلخیز و وسیعی ببرم. به سرزمینی که اکنون کنعانیان، حِتیان، اَمُوریان، فِرزِیان، حویان و یبوسیان در آن زندگی می‌کنند. <span class="verse-marker">۹</span>من فریاد قوم برگزیدۀ خود را شنیده‌ام و می‌دانم که چطور مصری‌ها به آن‌ها ظلم می‌کنند. <span class="verse-marker">۱۰</span>حالا ترا نزد فرعون می‌فرستم تا تو قوم برگزیدۀ من، بنی‌اسرائیل را از مصر بیرون بیاوری.» </p>
  <p>
    <span class="verse-marker">۱۱</span>موسی به خدا عرض کرد: «ای خداوند، من چه کسی هستم که نزد فرعون بروم تا بنی‌اسرائیل را از مصر بیرون بیاورم؟» <span class="verse-marker">۱۲</span>خدا فرمود: «من با تو خواهم بود و وقتی که تو قوم برگزیدۀ مرا از مصر بیرون بیاوری، مرا در این کوه پرستش خواهید کرد. این نشانه‌ای خواهد بود که من تو را فرستاده‌ام.» <span class="verse-marker">۱۳</span>موسی به خدا گفت: «وقتی من به نزد بنی‌اسرائیل بروم و بگویم که خدای اجداد شان مرا نزد ایشان فرستاده است و آن‌ها از من بپرسند که اسم او چیست، به آن‌ها چه بگویم؟» </p>
  <p>
    <span class="verse-marker">۱۴</span>خدا فرمود: «هستم آنکه هستم. به بنی‌اسرائیل بگو که «من هستم» مرا نزد شما فرستاده‌است. <span class="verse-marker">۱۵</span>به آن‌ها بگو: «یهوه خداوند، خدای اجداد شما، خدای ابراهیم، اسحاق و یعقوب مرا نزد شما فرستاده است.» اسم من تا ابد همین خواهد بود و تمام نسلهای آینده باید مرا به همین نام بخوانند. <span class="verse-marker">۱۶</span>برو و تمام بزرگان قوم اسرائیل را جمع کن و به آن‌ها بگو: یهوه خداوند، خدای اجداد شما، خدای ابراهیم، اسحاق و یعقوب بر من ظاهر شد و گفت که او ظلمی را که مصریان با شما می‌کنند، دیدم <span class="verse-marker">۱۷</span>و اراده کرده‌ام که شما را از مصر، که در آن رنج می‌کشید، بیرون بیاورم. من شما را به سرزمینی که حاصلخیز و وسیع است می‌برم. جائی که اکنون کنعانیان، حِتیان، اَمُوریان، فِرزِیان، حویان و یبوسیان در آن زندگی می‌کنند. </p>
  <p>
    <span class="verse-marker">۱۸</span>آن‌ها به سخنان تو گوش خواهند داد. سپس تو به اتفاق بزرگان قوم اسرائیل، نزد پادشاه مصر برو و به او بگو: «خداوند، خدای عبرانیان، خود را بر ما ظاهر کرده است. حالا ما از تو تقاضا داریم که اجازه بدهی مدت سه روز به صحرا برویم و برای خداوند، خدای خود قربانی کنیم.» <span class="verse-marker">۱۹</span>من می‌دانم که پادشاه مصر تا زیر فشار قرار نگیرد، به شما اجازه نخواهد داد. <span class="verse-marker">۲۰</span>اما من قدرت خود را به کار می‌برم و مصریان را با کارهای عجیبی که در بین آن‌ها انجام خواهم داد مجازات می‌کنم. بعد از آن او به شما اجازه می‌دهد که بروید. </p>
  <p>
    <span class="verse-marker">۲۱</span>من قوم برگزیدۀ خود را در نظر مصریان محترم خواهم ساخت. بنابراین، وقتی مصر را ترک می‌کنید دست خالی نخواهید رفت. <span class="verse-marker">۲۲</span>هر زن اسرائیلی به نزد همسایۀ مصری خود و یا هر زنی که در خانه او هست برود و از آن‌ها لباس و جواهرات طلا و نقره بگیرد و اسرائیلی‌ها آن‌ها را به پسران و دختران خود بپوشانند و ثروت مصری‌ها را با خود از مصر بیرون ببرند.» </p>
  <a id="c4"></a>
  <h2>فصل چهارم </h2>
  <h3>خدا به موسی قدرت معجزات می‌دهد </h3>
  <p>
    <span class="verse-marker">۱</span>موسی به خداوند عرض کرد: «اگر بنی‌اسرائیل سخنان مرا باور نکنند و به من گوش ندهند و بگویند که تو بر من ظاهر نشدی، چه باید بکنم؟» <span class="verse-marker">۲</span>خداوند پرسید: «در دستت چیست؟» موسی عرض کرد: «عصا.» <span class="verse-marker">۳</span>خداوند فرمود: «آنرا بر زمین بینداز.» موسی آنرا بر زمین انداخت و ناگهان عصا به ماری تبدیل شد و موسی فرار کرد. <span class="verse-marker">۴</span>خداوند به موسی فرمود: «دستت را دراز کن و از دُمش بگیر.» موسی دست خود را دراز کرد و مار را گرفت و مار دوباره در دست او به عصا تبدیل شد. <span class="verse-marker">۵</span>خداوند به موسی فرمود: «این کار برای بنی‌اسرائیل ثابت خواهد کرد که خداوند، خدای اجداد آن‌ها، خدای ابراهیم و اسحاق و یعقوب بر تو ظاهر شده است.» </p>
  <p>
    <span class="verse-marker">۶</span>خداوند بار دیگر به موسی فرمود: «دستت را به داخل قبایت کن.» موسی دست خود را به داخل قبای خود کرد و وقتی آنرا بیرون آورد دستش پُر از لکه‌های سفید به شکل برف شده بود. <span class="verse-marker">۷</span>خداوند فرمود: «دوباره دستت را به داخل قبایت کن.» وقتی موسی دست خود را به داخل قبای خود کرد و بیرون آورد، دید که دستش مانند دیگر اعضای بدنش صحیح و سالم است. <span class="verse-marker">۸</span>خداوند به موسی فرمود: «اگر آن‌ها سخنان ترا نپذیرند و معجزۀ اول را هم باور نکنند، معجزۀ دوم را باور خواهند کرد. <span class="verse-marker">۹</span>اگر این دو معجزه را نپذیرند و به‌ سخنان تو گوش ندهند آن وقت مقداری از آب دریای نیل را بگیر و بر خشکه بریز. آن آب به خون تبدیل خواهد شد.» </p>
  <p>
    <span class="verse-marker">۱۰</span>موسی عرض کرد: «ای خداوند، من هرگز سخنور خوبی نبوده‌ام، نه از ابتدا و نه از وقتی که تو با من صحبت کرده‌ای، من در حرف زدن کُند هستم و نمی‌توانم خوب حرف بزنم.» <span class="verse-marker">۱۱</span>خداوند فرمود: «چه کسی به انسان زبان داد؟ یا چه کسی او را کر یا گنگ آفرید؟ چه کسی او را بینا و یا کور ساخته‌است؟ آیا من که خداوند هستم این کارها را نکرده‌ام؟ <span class="verse-marker">۱۲</span>حالا برو، من به تو قدرت بیان خواهم داد و به تو خواهم آموخت که چه بگوئی.» <span class="verse-marker">۱۳</span>اما موسی عرض کرد: «نی، خداوندا. تمنا می‌کنم یک نفر دیگر را بعوض من بفرست.» </p>
  <p>
    <span class="verse-marker">۱۴</span>آنگاه خداوند بر موسی خشمگین شد و فرمود: «آیا من نمی‌دانم که برادرت هارون لاوی سخنران خوبی است؟ او حالا به ملاقات تو می‌آید و از دیدن تو خوشحال خواهد شد. <span class="verse-marker">۱۵</span>تو باید با او صحبت کنی و به او بگوئی که چه بگوید. من هنگام صحبت با شما خواهم بود و به شما خواهم گفت که چه باید بکنید. <span class="verse-marker">۱۶</span>او سخنگوی تو خواهد بود و به جای تو با مردم صحبت خواهد کرد. آن وقت تو برای او مانند خدا خواهی بود و هرچه باید بگوید به او خواهی گفت. <span class="verse-marker">۱۷</span>تو باید این عصا را با خود ببری تا با آن معجزات خود را نشان دهی.» </p>
  <h3>موسی به مصر باز می‌گردد </h3>
  <p>
    <span class="verse-marker">۱۸</span>موسی به نزد خسر خود یترونِ کاهن رفت و به او گفت: «اجازه بده به نزد اقوام خودم در مصر بروم و ببینم آیا هنوز زنده‌اند یا نی.» یترون به موسی گفت: «به خیر و عافیت برو.» <span class="verse-marker">۱۹</span>موسی هنوز در سرزمین مدیان بود که خداوند به او فرمود: «به مصر برگرد زیرا تمام کسانی که می‌خواستند تو را بکشند مُرده‌اند.» <span class="verse-marker">۲۰</span>پس موسی زن و پسران خود را بر مرکبی سوار کرد و عصائی را که خدا به او فرموده بود با خود ببرد، به‌دست گرفت و به طرف مصر برگشت. </p>
  <p>
    <span class="verse-marker">۲۱</span>خداوند دوباره به موسی فرمود: «وقتی به مصر برگشتی، تو باید تمام معجزاتی را که قدرت انجام آن‌ها را به تو داده‌ام، در مقابل فرعون نشان دهی. اما من دل فرعون را سخت می‌کنم تا قوم را آزاد نکند. <span class="verse-marker">۲۲</span>آن وقت تو باید به فرعون بگوئی که خداوند چنین می‌گوید: بنی‌اسرائیل پسر اولباری من است. <span class="verse-marker">۲۳</span>من به تو می‌گویم پسر مرا آزاد کن تا برود و مرا پرستش کند. اما تو آن‌ها را آزاد نمی‌کنی. پس من هم پسر اولباری ترا می‌کشم.» </p>
  <p>
    <span class="verse-marker">۲۴</span>در بین راه جائی که موسی خیمه زده بود، خداوند بر او ظاهر شد و خواست او را بکشد. <span class="verse-marker">۲۵-۲۶</span>اما صفوره زن موسی، سنگ تیزی برداشت و پسر خود را ختنه کرد و پوست بریده شده را به پای موسی مالید و به خاطر مراسم ختنه‌سوری گفت که تو شوهر خونی هستی. پس خداوند از کشتن موسی صرفنظر کرد. </p>
  <p>
    <span class="verse-marker">۲۷</span>خداوند به هارون فرمود: «به بیابان به استقبال موسی برو.» هارون رفت و موسی را در کوه مقدس ملاقات کرد و او را بوسید. <span class="verse-marker">۲۸</span>موسی تمام چیزهائی را که خداوند به او امر فرموده بود و همچنین احکامی را که به او داده بود، برای هارون تعریف کرد. <span class="verse-marker">۲۹</span>پس موسی و هارون به مصر برگشتند و تمام بزرگان بنی‌اسرائیل را دور هم جمع کردند. <span class="verse-marker">۳۰</span>هارون تمام چیزهائی را که خداوند به موسی فرموده بود برای آن‌ها تعریف کرد. سپس موسی معجزاتی در مقابل آن‌ها انجام داد. <span class="verse-marker">۳۱</span>آن‌ها همه ایمان آوردند و چون شنیدند که خداوند به آن‌ها توجه فرموده و از درد و رنج آن‌ها آگاه است، همگی به روی زمین افتاده او را سجده و پرستش کردند. </p>
  <a id="c5"></a>
  <h2>فصل پنجم </h2>
  <h3>موسی و هارون در حضور فرعون </h3>
  <p>
    <span class="verse-marker">۱</span>سپس موسی و هارون به نزد فرعون رفتند و گفتند: «خداوند، خدای بنی‌اسرائیل، چنین می‌فرماید: بگذار قوم برگزیدۀ من به بیابان بروند تا مراسم عید را به احترام من بجا آورند.» <span class="verse-marker">۲</span>اما فرعون گفت: «خداوند کیست که من باید به سخنان او گوش بدهم و بنی‌اسرائیل را آزاد کنم؟ من خداوند را نمی‌شناسم و بنی‌اسرائیل را هم آزاد نمی‌کنم.» <span class="verse-marker">۳</span>آن‌ها در جواب گفتند: «خدای عبرانیان خود را بر ما ظاهر کرده است. به ما اجازه بده که به یک سفر سه روزه به بیابان برویم تا برای خداوند، خدای خود قربانی کنیم. اگر ما این کار را نکنیم، او ما را بوسیلۀ مرض یا جنگ نابود خواهد کرد.» <span class="verse-marker">۴</span>پادشاهِ مصر به موسی و هارون گفت: «چرا می‌خواهید مردم را از کار شان باز دارید؟ آن‌ها را سر کار شان برگردانید. <span class="verse-marker">۵</span>تعداد قوم شما زیاد شده است و حالا می‌خواهید از کار دست بکشید؟» </p>
  <p>
    <span class="verse-marker">۶</span>در همان روز فرعون به کارفرمایان مصری و ناظران عبرانی امر کرده گفت: <span class="verse-marker">۷</span>«دیگر برای خشت‌مالی به آن‌ها کاه ندهید و آن‌ها را مجبور سازید که خود شان کاه جمع کنند. <span class="verse-marker">۸</span>تعداد خشت‌هایی هم که می‌مالند باید به اندازۀ گذشته باشد و حتی یک عدد هم کمتر نباشد، زیرا آن‌ها تنبلی می‌کنند و به خاطر همین است که می‌گویند می‌خواهیم برویم و برای خدای خود قربانی کنیم. <span class="verse-marker">۹</span>این مردم را چنان به کار مصروف سازید تا فرصتی برای شنیدن سخنان بیهوده نداشته باشند.» </p>
  <p>
    <span class="verse-marker">۱۰</span>پس کارفرمایان و ناظران رفتند و به بنی‌اسرائیل گفتند که فرعون چنین می‌گوید: «من دیگر کاه به شما نخواهم داد. <span class="verse-marker">۱۱</span>خودتان بروید و از هر کجا که می‌توانید کاه برای خود جمع کنید و تعداد خشتها نباید کمتر از پیشتر باشد.» <span class="verse-marker">۱۲</span>پس آن‌ها در سرتاسر مصر پراگنده شدند تا به جای کاه، خاشاک جمع کنند. <span class="verse-marker">۱۳</span>کارفرمایان مرتب بر آن‌ها فشار می‌آوردند که تعداد خشتها به اندازۀ سابق، یعنی وقتیکه کاه به آن‌ها داده می‌شد، باشد. <span class="verse-marker">۱۴</span>کارفرمایان مصری، ناظران اسرائیلی را می‌زدند که چرا تعداد خشت‌هائی که می‌سازند، به اندازۀ روزهای گذشته نیست. </p>
  <p>
    <span class="verse-marker">۱۵</span>پس ناظران عبرانی به نزد فرعون رفتند و گریه کنان از او تقاضای کمک کردند و گفتند: «چرا با غلامان خود اینطور رفتار می‌کنی؟ <span class="verse-marker">۱۶</span>کاه به غلامانت نمی‌دهند و می‌گویند که باید خشت بسازیم و مرتب ما را تازیانه می‌زنند در صورتی که تقصیر از کارفرمایان خودت می‌باشد.» <span class="verse-marker">۱۷</span>فرعون گفت: «شما تنبل هستید و نمی‌خواهید کار کنید. از این جهت است که می‌گوئید برویم و برای خداوند قربانی کنیم. <span class="verse-marker">۱۸</span>حالا به سر کار خود برگردید. کاه به شما داده نخواهد شد و تعداد خشت‌هایی هم که می‌سازید باید به اندازۀ سابق باشد.» <span class="verse-marker">۱۹</span>وقتی به ناظران اسرائیلی گفته شد که تعداد خشت ها باید به اندازه روزهای قبل باشد، فهمیدند که در وضع بدی قرار دارند. </p>
  <p>
    <span class="verse-marker">۲۰</span>چون از نزد فرعون بیرون رفتند، دیدند که موسی و هارون منتظر آن‌ها ایستاده‌اند. <span class="verse-marker">۲۱</span>پس به آن‌ها گفتند: «خداوند می‌داند که چه کار کرده‌اید و شما را مجازات خواهد کرد! زیرا شما بین ما و مأمورین فرعون دشمنی انداخته و بهانه‌ای به‌دست آن‌ها داده‌اید تا ما را بکشند.» </p>
  <h3>موسی به حضور خداوند شکایت می‌کند </h3>
  <p>
    <span class="verse-marker">۲۲</span>پس موسی بار دیگر نزد خداوند برگشت و عرض کرد: «خداوندا، چرا با قوم برگزیدۀ خود بد‌رفتاری می‌کنی و چرا مرا فرستادی؟ <span class="verse-marker">۲۳</span>چون از وقتی که به نزد فرعون رفتم تا پیام تو را برسانم او با قوم من با ظلم و ستم رفتار می‌کند و تو هم هیچ کاری نمی‌کنی و به داد آن‌ها نمی‌رسی.» </p>
  <a id="c6"></a>
  <h2>فصل ششم </h2>
  <p>
    <span class="verse-marker">۱</span>خداوند به موسی فرمود: «حالا خواهی دید که من با فرعون چه می‌کنم. با قدرت خود او را مجبور می‌سازم که قوم برگزیدۀ مرا آزاد کند. در حقیقت کاری می‌کنم که او مجبور شود قوم برگزیدۀ مرا از سرزمین مصر بیرون کند.» </p>
  <h3>تجدید وعدۀ خدا به موسی </h3>
  <p>
    <span class="verse-marker">۲</span>خدا به موسی فرمود: «من، خداوند هستم. <span class="verse-marker">۳</span>به ابراهیم، اسحاق و یعقوب به عنوان خدای قادر مطلق ظاهر شدم، ولی خود را به نامِ مُقدس خود، یعنی خداوند به آن‌ها معرفی نکردم. <span class="verse-marker">۴</span>با آن‌ها پیمان بستم و وعده دادم که سرزمین کنعان یعنی سرزمینی را که در آنجا بیگانه بودند، به آن‌ها بخشم. <span class="verse-marker">۵</span>من ناله‌های بنی‌اسرائیل را که در مصر غلام و اسیر اند، شنیدم و پیمان خود را به یاد آوردم. <span class="verse-marker">۶</span>پس به بنی‌اسرائیل بگو که من خداوند هستم و شما را از دست مصری‌ها نجات می‌دهم و با قدرت خود آن‌ها را مجازات می‌کنم. <span class="verse-marker">۷</span>شما را قوم برگزیدۀ خود می‌سازم و من خدای شما می‌باشم. وقتی شما را از غلامی مصری‌ها نجات بدهم، آنگاه می‌دانید که من خداوند، خدای شما هستم. <span class="verse-marker">۸</span>من شما را به سرزمینی می‌آورم که به ابراهیم و اسحاق و یعقوب وعدۀ ملکیت آن را داده بودم. من آنرا به شما خواهم داد تا مالک آن باشید. من خداوند هستم.» <span class="verse-marker">۹</span>موسی این سخنان را به بنی‌اسرائیل گفت ولی آن‌ها به سخنان او گوش ندادند، چونکه روحیۀ آن‌ها در زیر بارِ ظلمِ غلامی ضعیف شده بود. </p>
  <p>
    <span class="verse-marker">۱۰</span>آنگاه خداوند به موسی فرمود: <span class="verse-marker">۱۱</span>«برو به فرعون بگو که به بنی‌اسرائیل اجازه بدهد تا از مصر خارج شوند.» <span class="verse-marker">۱۲</span>اما موسی به خداوند عرض کرد: «در حالیکه بنی‌اسرائیل به سخنان من اعتنا نمی‌کنند، از فرعون چطور توقع داشته باشم که به سخنان من گوش بدهد؟ برعلاوه من سخنور خوبی هم نیستم؟» <span class="verse-marker">۱۳</span>خداوند به موسی و هارون مأموریت داد تا به نزد اسرائیلی ها و فرعون، پادشاه مصر بروند و بنی‌اسرائیل را از سرزمین مصر بیرون آورند. </p>
  <h3>نسب‌نامۀ موسی و هارون </h3>
  <p>
    <span class="verse-marker">۱۴</span>رؤبین که پسر بزرگ یعقوب بود، چهار پسر بنامهای حنوک، فَلو، حِزرون و کَرمی داشت. هر یک از آن‌ها جد یک قبیله بود و هر کدام بنام جد خود یاد می‌شد. <span class="verse-marker">۱۵</span>شمعون شش پسر داشت: یموئیل، یامین، اوهد، یاکین، صوحر و شائول. (مادر شائول یک زن کنعانی بود.) هر یک از اینها جد یکی از قبایل بود. <span class="verse-marker">۱۶</span>لاوی یکصد و سی و هفت سال عمر کرد و دارای سه پسر بود بنامهای جرشون، قُهات و مراری که اجداد قبایل لاوی بودند. <span class="verse-marker">۱۷</span>جرشون دارای دو پسر بود بنامهای لِبنی و شِمعی که هر یک دارای قبیله‌ای شد. <span class="verse-marker">۱۸</span>قهات یکصد و سی و سه سال عمر کرد و چهار پسر داشت بنامهای عَمرام، یزهار، حِبرون و عزیئیل. <span class="verse-marker">۱۹</span>مِراری دارای دو پسر شد بنامهای مَحلی و موشی که با فرزندان شان قبیله‌های لاوی را تشکیل دادند. </p>
  <p>
    <span class="verse-marker">۲۰</span>عَمرام با عمۀ خود یوکابد ازدواج کرد. یوکابد، هارون و موسی را بدنیا آورد. عَمرام یکصد و سی و هفت سال عمر کرد. <span class="verse-marker">۲۱</span>یزهار سه پسر داشت بنامهای قورح، نِفج و زِکری. <span class="verse-marker">۲۲</span>عزیئیل سه پسر داشت بنامهای میشائیل، ایلصافن و ستری. </p>
  <p>
    <span class="verse-marker">۲۳</span>هارون با الیشبع که دختر عمیناداب و خواهر نحشون بود ازدواج کرد و دارای چهار پسر شد بنامهای ناداب، ابیهو، اَلِعازار و ایتامار. <span class="verse-marker">۲۴</span>قورح دارای سه پسر شد بنامهای اَسّیر، اَلقانَه و اَبیاَساف که اجداد قبایل قورح بودند. <span class="verse-marker">۲۵</span>اَلِعازار پسر هارون با یکی از دختران فوتی‌ئیل ازدواج کرد و صاحب پسری شد بنام فینِحاس. این بود نامهای بزرگان و اجداد قبیله‌های لاوی. </p>
  <p>
    <span class="verse-marker">۲۶</span>موسی و هارون همان کسانی بودند که خداوند به آن‌ها فرمود که بنی‌اسرائیل را با تمامی قبیله‌های شان از سرزمین مصر بیرون بیاورند. <span class="verse-marker">۲۷</span>موسی و هارون پیش فرعون، پادشاهِ مصر رفتند تا از او بخواهند که بنی‌اسرائیل را از مصر آزاد کند. </p>
  <h3>فرمان خداوند به موسی و هارون </h3>
  <p>
    <span class="verse-marker">۲۸</span>یک روز خداوند در سرزمین مصر به موسی خطاب کرده فرمود: <span class="verse-marker">۲۹</span>«من خداوند هستم. آنچه را به تو می‌گویم به فرعون، پادشاهِ مصر بگو.» <span class="verse-marker">۳۰</span>اما موسی به خداوند عرض کرد: «خداوندا، تو می‌دانی که من در سخن گفتن کند هستم. پس فرعون چطور به سخنان من گوش خواهد داد؟» </p>
  <a id="c7"></a>
  <h2>فصل هفتم </h2>
  <p>
    <span class="verse-marker">۱</span>خداوند به موسی فرمود: «من ترا مثل خدا برای فرعون می‌فرستم و برادرت هارون به عنوان پیغمبر، سخنگوی تو خواهد بود. <span class="verse-marker">۲</span>هر چه به تو امر می‌کنم به برادرت هارون بگو تا او به فرعون بگوید و از او بخواهد که به بنی‌اسرائیل اجازه بدهد تا سرزمین مصر را ترک کنند. <span class="verse-marker">۳</span>من قلب فرعون را سخت می‌سازم و با وجود معجزات و کارهای هولناکی که انجام بدهم، <span class="verse-marker">۴</span>فرعون به سخنان شما گوش نمی‌دهد. پس از آن با قدرت خود مصری‌ها را مجازات می‌کنم و قوم برگزیدۀ خود، یعنی بنی‌اسرائیل را با قدرت تمام از این سرزمین بیرون می‌آورم. <span class="verse-marker">۵</span>وقتی با دستِ قدرت خود بنی‌اسرائیل را از سرزمین آن‌ها خارج کنم، آنگاه مصریان می‌دانند که من خداوند هستم.» <span class="verse-marker">۶</span>موسی و هارون آنچه را که خداوند به آن‌ها فرموده بود انجام دادند. <span class="verse-marker">۷</span>موقعی که آن‌ها با فرعون صحبت کردند، موسی هشتاد ساله و هارون هشتاد و سه ساله بود. </p>
  <h3>عصای هارون </h3>
  <p>
    <span class="verse-marker">۸</span>خداوند به موسی و هارون فرمود: <span class="verse-marker">۹</span>«اگر فرعون از شما خواست که معجزه‌ای نشان بدهید، به هارون بگو عصای خود را در مقابل فرعون بر زمین بیندازد تا به مار تبدیل شود.» <span class="verse-marker">۱۰</span>پس موسی و هارون به حضور فرعون رفتند و قراریکه خداوند فرموده بود، هارون عصای خود را در مقابل فرعون و بزرگان دربار بر زمین انداخت و عصا به مار تبدیل شد. <span class="verse-marker">۱۱</span>فرعون دانشمندان و جادوگران مصر را حاضر کرد و آن‌ها هم همان کار را انجام دادند. <span class="verse-marker">۱۲</span>آن‌ها عصاهای خود را بر زمین انداختند و عصاها همه به مار تبدیل شدند، ولی عصای هارون، عصاهای آن‌ها را خورد. <span class="verse-marker">۱۳</span>اما همانطوری که خداوند فرموده بود، فرعون همچنان سنگدل باقی ماند و به سخنان موسی گوش نداد. </p>
  <h3>بلای اول: آب به خون تبدیل می‌شود </h3>
  <p>
    <span class="verse-marker">۱۴</span>سپس خداوند به موسی فرمود: «فرعون خیلی سرسخت است و اجازه نداد بنی‌اسرائیل بروند. <span class="verse-marker">۱۵</span>صبح به کنار دریای نیل برو و عصایی را که به مار تبدیل شده بود با خود ببر. فرعون به کنار دریا می‌آید. همانجا منتظرِ آمدن او باش. <span class="verse-marker">۱۶</span>آنگاه به او بگو: خداوند، خدای عبرانیان مرا فرستاده است که بگویم قوم برگزیدۀ او را آزاد کنی تا آن‌ها بروند و او را در بیابان پرستش کنند. ولی تا به حال از امر او اطاعت نکرده‌ای. <span class="verse-marker">۱۷-۱۸</span>حالا من با یک ضربۀ عصای خود آب دریای نیل را به خون تبدیل می‌کنم. تمام ماهی‌ها می‌میرند و آب چنان گنده می‌شود که مردم مصر نتوانند از آن بنوشند. خداوند می‌گوید: بدینوسیله خواهی دانست که من خداوند هستم.» </p>
  <p>
    <span class="verse-marker">۱۹</span>خداوند به موسی فرمود: «به هارون بگو عصای خود را بسوی تمام آب‌های مصر ـ تمام دریاها، کانالها، حوضها و حتی کوزه‌های سنگی و کاسه‌های چوبی دراز کن تا آب همۀ آن‌ها به خون تبدیل شود.» </p>
  <p>
    <span class="verse-marker">۲۰</span>موسی و هارون همانطوری که خداوند امر فرموده بود انجام دادند. هارون در مقابل فرعون و اهل دربار او، با عصای خود ضربه‌ای به آب دریای نیل زد و تمام آب آن به خون مبدل شد. <span class="verse-marker">۲۱</span>ماهیانی که در دریا بودند همه مردند و آب دریا گنده شد و مصری‌ها دیگر نمی‌توانستند از آن آب بنوشند. همه جای مصر از خون پُر شد. <span class="verse-marker">۲۲</span>جادوگران مصر هم با افسون‌های خود همان کارها را انجام دادند. فرعون سنگدل‌تر شد و همانطوری که خداوند فرموده بود به سخنان موسی و هارون گوش نداد. <span class="verse-marker">۲۳</span>فرعون برگشت و به قصر خود رفت و هیچ توجهی به آنچه اتفاق افتاده بود، نداشت. <span class="verse-marker">۲۴</span>تمام مصری‌ها برای پیدا کردن آب در کنار دریا چاه کندند، چونکه نمی‌توانستند از آب دریا بنوشند. </p>
  <p>
    <span class="verse-marker">۲۵</span>از وقتی که خداوند آب دریای نیل را به خون تبدیل کرده بود، هفت روز گذشت. </p>
  <a id="c8"></a>
  <h2>فصل هشتم </h2>
  <h3>بلای دوم: بلای بقه </h3>
  <p>
    <span class="verse-marker">۱</span>خداوند به موسی فرمود: «نزد فرعون برو و به او بگو که خداوند چنین می‌فرماید: قوم برگزیدۀ مرا آزاد کن که بروند و مرا پرستش کنند. <span class="verse-marker">۲</span>اگر آن‌ها را آزاد نکنی، من تمام سرزمین تو را پُر از بقه می‌کنم. <span class="verse-marker">۳</span>بقه‌ها آنقدر در دریای نیل زیاد می‌شوند که از آنجا به طرف قصر تو هجوم می‌آورند و به خوابگاه و بسترت می‌روند. همچنین به خانه‌های اهل دربار و سایر مردم و حتی به تنورها و تغاره‌های خمیر می‌روند. <span class="verse-marker">۴</span>بقه‌ها بر روی تو و بر روی تمامی مردمانت جست و خیز می‌زنند.» </p>
  <p>
    <span class="verse-marker">۵</span>خداوند به موسی فرمود: «به هارون بگو که عصای خود را بسوی دریاها و کانالها و حوضها دراز کند تا بقه‌ها بیرون بیایند و تمام سرزمین مصر را پُر کنند.» <span class="verse-marker">۶</span>هارون عصای خود را به طرف آب‌های مصر دراز کرد و بقه‌ها بیرون آمدند و تمام سرزمین مصر را پُر کردند. <span class="verse-marker">۷</span>جادوگران مصر هم با جادو همین کار را کردند و سرزمین مصر از بقه پُر شد. </p>
  <p>
    <span class="verse-marker">۸</span>پس فرعون موسی و هارون را به حضور خود فراخواند و به آن‌ها گفت: «نزد خداوند دعا کنید تا این بقه‌ها را از من و از مردم سرزمین من دور کند و آنگاه من قوم شما را آزاد می‌کنم و آن‌ها می‌توانند بروند و برای خداوند قربانی کنند.» <span class="verse-marker">۹</span>موسی گفت: «تو زمان آزادی آن‌ها را تعیین کن تا من برای تو و اهل دربار تو و همۀ مردمت دعا کنم که بقه‌ها از تو و از خانۀ تو دور شوند و فقط در دریای نیل باقی بمانند.» <span class="verse-marker">۱۰</span>فرعون گفت: «فردا.» موسی گفت: «قرار درخواست تو عمل خواهم کرد. آنگاه خواهی دانست که خدای دیگری مثل خداوند، خدای ما نیست. <span class="verse-marker">۱۱</span>تو و اهل دربار و همۀ مردمت از شر بقه‌ها خلاص می‌شوید و بقه‌ها بغیر از دریای نیل در هیچ جای دیگر دیده نخواهند شد.» <span class="verse-marker">۱۲</span>موسی و هارون از نزد فرعون بیرون رفتند و موسی به حضور خداوند دعا کرد که بقه‌ها را از بین ببرد. <span class="verse-marker">۱۳</span>خداوند دعای موسی را مستجاب فرمود و تمام بقه‌هائی که در خانه‌ها و حویلی‌ها و مزارع بودند، مردند. <span class="verse-marker">۱۴</span>مصری‌ها بقه‌ها را جمع کردند و روی هم انباشتند، چنانکه بوی بد آن‌ها همه جا را فرا گرفت. <span class="verse-marker">۱۵</span>اما وقتی فرعون دید که از دست بقه‌ها راحت شده است، بار دیگر سنگدل شد و همانطوری که خداوند فرموده بود به سخنان موسی و هارون گوش نداد. </p>
  <h3>بلای سوم: بلای پشه </h3>
  <p>
    <span class="verse-marker">۱۶</span>خداوند به موسی فرمود: «به هارون بگو عصای خود را بلند کند و بر گَرد و غبار سرزمین مصر بزند تا گَرد و خاک سراسر مصر به پشه تبدیل شود.» <span class="verse-marker">۱۷</span>آن‌ها چنین کردند و وقتی هارون عصای خود را بر زمین زد، تمام گَرد و خاک مصر به پشه تبدیل گردید و پشه‌ها بر مردم و حیوانات هجوم آوردند. <span class="verse-marker">۱۸</span>جادوگران هم کوشش کردند با جادو پشه بوجود بیاورند، اما نتوانستند. همه جا از پشه پُر شده بود. <span class="verse-marker">۱۹</span>جادوگران به فرعون گفتند که این کار، کار خدا است. اما فرعون سنگدل شد و همانطوری که خداوند فرموده بود به سخنان موسی و هارون گوش نداد. </p>
  <h3>بلای چهارم: بلای مگس </h3>
  <p>
    <span class="verse-marker">۲۰</span>خداوند به موسی فرمود: «فردا صبح زود برخیز و وقتی که فرعون به کنار دریا می‌آید به دیدن او برو و به او بگو که خداوند می‌فرماید: قوم برگزیدۀ مرا رها کن تا مرا پرستش کنند. <span class="verse-marker">۲۱</span>اگر آن‌ها را آزاد نکنی، بلای مگس را بر سر تو، بر سر اهل دربار و بر سر تمام مردمت می‌فرستم و خانه‌های مصریان و سرزمین آن‌ها پُر از مگس‌ها می‌شوند. <span class="verse-marker">۲۲</span>ولی سرزمین جوشن را که قوم برگزیدۀ من در آن زندگی می‌کنند، از بقیه مصر جدا می‌کنم که مگسی در آنجا دیده نشود تا بدانی که من خداوند این سرزمین هستم <span class="verse-marker">۲۳</span>و میان قوم برگزیدۀ خود و قوم تو فرق می‌گذارم و تو این معجزه را فردا می‌بینی.» <span class="verse-marker">۲۴</span>خداوند قراریکه فرموده بود قصر فرعون و خانه‌های اهل دربار و مردم مصر و سراسر خاک آن را پُر از مگس کرد، بطوری که مگس‌ها آن سرزمین را بکلی ویران کردند. </p>
  <p>
    <span class="verse-marker">۲۵</span>پس فرعون، موسی و هارون را به حضور خود فراخواند و گفت: «بروید و در همین سرزمین برای خدای خود قربانی کنید.» <span class="verse-marker">۲۶</span>موسی گفت: «این کار درستی نیست. ما نمی‌توانیم حیواناتی را که کشتن شان در نظر مصریان ناپسند است در برابر چشمان آن‌ها برای خداوند، خدای خود قربانی کنیم، زیرا ممکن است آن‌ها ما را سنگسار کنند. <span class="verse-marker">۲۷</span>ما باید به یک سفر سه روزه به بیابان برویم تا قرار امر خداوند، خدای ما برای او قربانی تقدیم کنیم.» <span class="verse-marker">۲۸</span>فرعون گفت: «به شما اجازه می‌دهم که به بیابان بروید و برای خداوند، خدای خود قربانی کنید، به شرطی که زیاد دور نشوید و برای من هم دعا کنید.» <span class="verse-marker">۲۹</span>موسی گفت: «همینکه از اینجا بیرون بروم، نزد خداوند دعا می‌کنم و فردا این بلا از شما و از درباریان و از تمام مردمانت دور می‌شود. ولی تو نباید بار دیگر ما را فریب بدهی، بلکه بگذاری که آن‌ها بروند و برای خداوند قربانی کنند.» </p>
  <p>
    <span class="verse-marker">۳۰</span>موسی از نزد فرعون بیرون رفت و به حضور خداوند دعا کرد. <span class="verse-marker">۳۱</span>خداوند دعای موسی را قبول فرمود و بلای مگس را از سر فرعون و اهل دربار و تمام مردم مصر دور کرد بطوری که دیگر یک مگس هم باقی نماند. <span class="verse-marker">۳۲</span>اما فرعون باز هم سنگدل شد و اسرائیل را آزاد نکرد. </p>
  <a id="c9"></a>
  <h2>فصل نهم </h2>
  <h3>بلای پنجم: مرگ حیوانات </h3>
  <p>
    <span class="verse-marker">۱</span>خداوند به موسی فرمود: «نزد فرعون برو و بگو خداوند، خدای عبرانیان چنین می‌فرماید: قوم برگزیدۀ مرا آزاد کن تا بروند و مرا پرستش کنند. <span class="verse-marker">۲</span>زیرا اگر باز هم آن‌ها را آزاد نکنی، <span class="verse-marker">۳</span>دست خداوند تمام حیوانات ـ اسپها، خرها، شترها، گاوها و گوسفندان ترا به مرض کشنده‌ای گرفتار می‌کند. <span class="verse-marker">۴</span>من بین حیوانات بنی‌اسرائیل و حیوانات مصری‌ها فرق می‌گذارم تا به هیچیک از حیوانات بنی‌اسرائیل آسیبی نرسد. <span class="verse-marker">۵</span>من که خداوند هستم، فردا را برای انجام این کار تعیین می‌کنم.» </p>
  <p>
    <span class="verse-marker">۶</span>فردای آن روز خداوند همانطوری که فرموده بود عمل کرد و تمام حیوانات مصریان مُردند. اما حتی یک حیوان هم از گله‌های بنی‌اسرائیل نَمُرد. <span class="verse-marker">۷</span>فرعون کسی را برای تحقیق فرستاد و معلوم شد که حتی یکی از حیوانات بنی‌اسرائیل هم نمُرده است. ولی فرعون همچنان سنگدل بود و از آزاد کردن بنی‌اسرائیل خودداری کرد. </p>
  <h3>بلای پنجم: بلای دُمَل </h3>
  <p>
    <span class="verse-marker">۸</span>خداوند به موسی و هارون فرمود: «مشت‌های خود را از خاکستر کوره پُر کنید و موسی آن خاکستر را در مقابل فرعون به هوا بپاشد. <span class="verse-marker">۹</span>آن‌ها مانند غبار سرتاسر سرزمین مصر را می‌پوشاند و موجب می‌شود که دُمَل‌های دردناکی بر بدن انسان و حیوان بوجود آید.» <span class="verse-marker">۱۰</span>پس آن‌ها مقداری از خاکستر کوره را برداشتند و موسی آن‌ها را در مقابل فرعون به هوا پاشید و دُمَل‌های دردناکی بر بدن مردم و حیوانات مصریان ایجاد شد. <span class="verse-marker">۱۱</span>جادوگران نتوانستند در مقابل موسی بایستند، بدن آن‌ها هم مانند سایر مصری‌ها پُر از دُمَل‌های دردناک شده بود. <span class="verse-marker">۱۲</span>ولی خداوند همانطوری که فرموده بود فرعون را سنگدل ساخت و او به سخنان موسی و هارون گوش نداد. </p>
  <h3>بلای هفتم: بلای ژاله </h3>
  <p>
    <span class="verse-marker">۱۳</span>خداوند به موسی فرمود: «فردا صبح وقت به دیدن فرعون برو و به او بگو خداوند، خدای عبرانیان چنین می‌فرماید: قوم برگزیدۀ مرا آزاد کن تا بروند و مرا پرستش کنند. <span class="verse-marker">۱۴</span>ورنه این بار نه تنها اهل دربار و مردمت، بلکه خودت را هم به بلائی مبتلا می‌کنم تا بدانی که در سرتاسر جهان خدائی مانند من نیست. <span class="verse-marker">۱۵</span>اگر دست خود را به طرف تو و مردمانت دراز می‌کردم، همۀ تان به بلاهای مبتلا می‌شدید و از بین می‌رفتید، <span class="verse-marker">۱۶</span>اما بخاطر اینکه قدرت خود را به تو نشان بدهم، ترا تا به حال زنده نگاهداشته‌ام تا نام من در سرتاسر جهان شایع گردد. <span class="verse-marker">۱۷</span>تو هنوز هم قوم برگزیدۀ مرا آزاد نمی‌کنی و خود را بالا‌تر از آن‌ها می‌پنداری. <span class="verse-marker">۱۸</span>پس بدان که فردا در همین وقت چنان ژاله‌ای از آسمان می‌فرستم که در تاریخ مصر سابقه نداشته باشد. <span class="verse-marker">۱۹</span>حالا امر کن تا تمام گله‌هایت و هر چیزی را که در صحرا داری به سرپناهی بیاورند، زیرا انسان و حیوان و هر چیزی که در صحرا مانده باشد توسط ژاله نابود می‌شود.» <span class="verse-marker">۲۰</span>بعضی از اهل دربار از این اخطار خداوند ترسیدند و غلامان و گله‌های خود را به جاهای سرپوشیده آوردند. <span class="verse-marker">۲۱</span>اما کسانی که به پیام خداوند توجه نکردند، غلامان و گله‌های خود را در صحرا بجا گذاشتند. </p>
  <p>
    <span class="verse-marker">۲۲</span>آنگاه خداوند به موسی فرمود: «دست خود را به سوی آسمان بلند کن تا در سرتاسر مصر، بر انسانها و حیوانات و گیاهان صحرا ژاله ببارد.» <span class="verse-marker">۲۳</span>پس موسی عصای خود را به طرف آسمان بلند کرد و به امر خداوند در سرزمین مصر رعد و برق شدیدی پدید شد و ژاله شروع به باریدن کرد. <span class="verse-marker">۲۴</span>طوفان ژاله و رعد و برق آنقدر شدید بود که مصری‌ها مانند آنرا در تاریخ خود بیاد نداشتند. <span class="verse-marker">۲۵</span>در سراسر مصر ژاله هر چه را که در صحرا بود ـ از آدم و حیوان و نباتات، همه را نابود کرد و درختان را در هم شکست. <span class="verse-marker">۲۶</span>تنها سرزمین جوشن، جائی که قوم اسرائیل در آن زندگی می‌کردند، از بلای ژاله در امان ماند. </p>
  <p>
    <span class="verse-marker">۲۷</span>فرعون موسی و هارون را به حضور خود خواند و به آن‌ها گفت: «این بار واقعاً گناه کرده‌ام، زیرا خداوند عادل است و من و مردمان من خطاکاریم. <span class="verse-marker">۲۸</span>به حضور خداوند دعا کنید تا رعد و برق و ژاله متوقف شود و من قول می‌دهم که شما را آزاد کنم و شما مجبور نیستید بیشتر از این در اینجا بمانید.» <span class="verse-marker">۲۹</span>موسی در جواب فرعون گفت: «همینکه از شهر بیرون برویم دست‌های خود را برای دعا بلند کرده از خداوند درخواست خواهم نمود که رعد و برق و ژاله را متوقف کند تا تو بدانی که خداوند مالک زمین است. <span class="verse-marker">۳۰</span>ولی می‌دانم که تو و اهل دربارت هنوز از خداوند نمی‌ترسید.» </p>
  <p>
    <span class="verse-marker">۳۱</span>در آن سال، به محصول کتان و جَو آسیب زیادی رسید، زیرا جَو پخته شده و کتان شگوفه کرده بود. <span class="verse-marker">۳۲</span>اما به گندم بخاطریکه دیر‌رس است آسیبی نرسید. </p>
  <p>
    <span class="verse-marker">۳۳</span>موسی از نزد فرعون بیرون رفت و دستهای خود را بسوی خداوند بلند کرد و رعد و برق و ژاله متوقف شد و باران قطع گردید. <span class="verse-marker">۳۴</span>اما چون فرعون دید که دیگر همه چیز آرام شد، بار دیگر گناه کرد و او و اهل دربارش به سرسختی خود ادامه دادند، <span class="verse-marker">۳۵</span>و قراریکه خداوند پیشگوئی کرده بود، فرعون باز هم اجازه نداد که بنی‌اسرائیل بروند. </p>
  <a id="c10"></a>
  <h2>فصل دهم </h2>
  <h3>بلای هشتم: بلای ملخ </h3>
  <p>
    <span class="verse-marker">۱</span>خداوند به موسی فرمود: «نزد فرعون برو، من دل فرعون و اهل دربارش را سخت کرده‌ام تا معجزات خود را در بین آن‌ها انجام بدهم، <span class="verse-marker">۲</span>و تو بتوانی به فرزندان و نواسه‌هایت تعریف کنی که چطور با نشان دادن معجزات خود حماقت مصریان را آشکار نمودم و شما هم بدانید که من خداوند هستم.» </p>
  <p>
    <span class="verse-marker">۳</span>پس موسی و هارون نزد فرعون رفتند و گفتند: «خداوند، خدای عبرانیان چنین می‌فرماید: تا کی می‌خواهی از امر من سرپیچی کنی؟ بگذار که قوم برگزیدۀ من بروند و مرا پرستش کنند. <span class="verse-marker">۴</span>اگر آن‌ها را آزاد نکنی، فردا ملخ‌ها را به کشور تو می‌فرستم. <span class="verse-marker">۵</span>آن‌ها آنقدر زیاد می‌باشند که تمام روی زمین را کاملاً می‌پوشانند و نمی‌توانید زیر پای تان را ببینید. ملخها آنچه را که از بلای ژاله در امان مانده باشد از بین می‌برند و حتی درخت‌هائی را که در مزارع هستند نیز خواهند خورد. <span class="verse-marker">۶</span>قصر تو و خانه‌های اهل دربار و تمام مردمت پُر از ملخ می‌شوند. بطوری که اجداد تان هم هرگز چنین بلائی را ندیده باشند.» سپس موسی و هارون از نزد فرعون بیرون رفتند. </p>
  <p>
    <span class="verse-marker">۷</span>اهل دربار به فرعون گفتند: «تا کی بگذاریم که این مرد ما را دچار مصیبت کند؟ بگذار این مردم بروند و خداوند، خدای خود را پرستش کنند. مگر نمی‌دانی که سرزمین مصر به چه ویرانه‌ای تبدیل شده است؟» </p>
  <p>
    <span class="verse-marker">۸</span>پس آن‌ها موسی و هارون را به نزد فرعون بازگرداندند و فرعون به آن‌ها گفت: «بروید و خداوند، خدای خود را پرستش کنید. ولی می‌خواهم بدانم که چه کسانی برای عبادت می‌روند.» <span class="verse-marker">۹</span>موسی در جواب گفت: «همۀ ما به اتفاق فرزندان و مو‌سفیدان ما می‌رویم. ما پسران و دختران و گله و رمۀ خود را هم با خود می‌بریم، زیرا می‌خواهیم جشنی را به احترام خداوند برگزار کنیم.» <span class="verse-marker">۱۰</span>فرعون گفت: «به خداوند قسم که هرگز اجازۀ رفتن را به زنان و فرزندان شما نمی‌دهم، می‌دانم که نقشۀ بدی در سر دارید. <span class="verse-marker">۱۱</span>نی، من فقط به مردها اجازه می‌دهم که بروند و خداوند را پرستش کنند. چون شما همین را می‌خواستید.» پس آن‌ها را از نزد فرعون بیرون راندند. </p>
  <p>
    <span class="verse-marker">۱۲</span>خداوند به موسی فرمود: «دست خود را بر سرزمین مصر دراز کن تا ملخ‌ها بیایند و هر گیاه سبزی را که از بلای ژاله در امان مانده است بخورند.» <span class="verse-marker">۱۳</span>موسی عصای خود را بر سرزمین مصر دراز کرد و به فرمان خدا باد شدیدی برای یک شبانه روز از مشرق بسوی مصر وزید و هنگام صبح ملخ‌ها را با خود آورد. <span class="verse-marker">۱۴</span>ملخ‌ها تمام سرزمین مصر را پوشاندند و همه جا را پُر کردند و ملخها آنقدر زیاد بودند که چنان بلائی را کسی ندیده و نخواهد دید. <span class="verse-marker">۱۵</span>زمین از ملخ پُر شد و ملخها همه میوه‌های درختان و تمام گیاهان سبز را که در اثر ژاله از بین نرفته بودند، خوردند بطوری که هیچ برگی بر درخت و هیچ علف سبزی در مزارع باقی نماند. </p>
  <p>
    <span class="verse-marker">۱۶</span>فرعون فوراً موسی و هارون را فراخوانده به آن‌ها گفت: «من در برابر خداوند، خدای شما و خود شما گناه کرده‌ام. <span class="verse-marker">۱۷</span>این بار هم مرا ببخشید و از خداوند، خدای خود بخواهید تا این بلای مهلک را از من دور کند.» <span class="verse-marker">۱۸</span>موسی از نزد فرعون بیرون رفت و نزد خداوند دعا کرد. <span class="verse-marker">۱۹</span>خداوند آن باد شرقی را به یک باد شدید غربی تبدیل کرد. شدت باد تمام ملخ‌ها را یکجا در بحیرۀ احمر ریخت و در سراسر مصر حتی یک ملخ هم باقی نماند. <span class="verse-marker">۲۰</span>اما خداوند دلِ فرعون را سخت کرد و فرعون بنی‌اسرائیل را آزاد نکرد. </p>
  <h3>بلای نهم: بلای تاریکی </h3>
  <p>
    <span class="verse-marker">۲۱</span>خداوند به موسی فرمود: «دست خود را بسوی آسمان بلند کن تا تاریکی غلیظی سرزمین مصر را فراگیرد.» <span class="verse-marker">۲۲</span>موسی چنان کرد و تاریکی غلیظی برای مدت سه روز سراسر سرزمین مصر را گرفت. <span class="verse-marker">۲۳</span>مصریان نمی‌توانستند یکدیگر را ببینند و در آن سه روز هیچکس از خانۀ خود بیرون نیامد، ولی جائی که بنی‌اسرائیل زندگی می‌کردند روشن ماند. </p>
  <p>
    <span class="verse-marker">۲۴</span>آنگاه فرعون موسی و هارون را خواست و گفت: «همگی شما با زنان و فرزندان تان بروید و خداوند را پرستش کنید. اما گله و رمۀ شما در همین جا بمانند.» <span class="verse-marker">۲۵</span>موسی گفت: «ما گاو و گوسفند را باید همراه خود ببریم تا برای خداوند، خدای خود قربانی سوختنی تقدیم کنیم. <span class="verse-marker">۲۶</span>ما از گله و رمۀ خود حتی یکی را هم بر جا نخواهیم گذاشت، زیرا ما تا به آنجا نرسیم، نمی‌دانیم خداوند، خدای ما چه حیوانی را برای قربانی می‌خواهد.» </p>
  <p>
    <span class="verse-marker">۲۷</span>ولی خداوند دلِ فرعون را سخت کرد و فرعون این بار هم اجازه نداد که آن‌ها بروند. <span class="verse-marker">۲۸</span>فرعون به موسی گفت: «از پیش روی من دور شو و دیگر برنگرد. اگر بار دیگر با من روبرو شوی کشته خواهی شد.» <span class="verse-marker">۲۹</span>موسی گفت: «بسیار خوب، دیگر روی مرا نخواهی دید.» </p>
  <a id="c11"></a>
  <h2>فصل یازدهم </h2>
  <h3>بلای آخری: مرگ پسران اولباری </h3>
  <p>
    <span class="verse-marker">۱</span>بعد از آن خداوند به موسی فرمود: «فقط یک بلای دیگر نیز بر سر فرعون و مردم او می‌آورم. بعد از آن او شما را آزاد می‌کند. در حقیقت او همۀ شما را از اینجا بیرون می‌راند. <span class="verse-marker">۲</span>حالا به مردم اسرائیل بگو که هر کس چه زن و چه مرد از همسایۀ مصری خود زیورات طلا و نقره بخواهند.» <span class="verse-marker">۳</span>خداوند بنی‌اسرائیل را در نظر مصریان عزیز گردانید و مأمورین دربار و مردم مصر موسی را مردی بزرگ می‌دانستند. </p>
  <p>
    <span class="verse-marker">۴</span>موسی به فرعون گفت: «خداوند می‌فرماید: «در حوالی نیمۀ شب از مصر عبور می‌کنم <span class="verse-marker">۵</span>و هر فرزند اولباری مصری را که پسر باشد می‌کشم. چه پسر اولباری فرعون که ولیعهد او است، چه پسر اولباری کنیزی که پشت دستآس نشسته است و چه اولباری حیوانات باشد، همه را می‌کشم. <span class="verse-marker">۶</span>چنان گریه و شیونی در مصر برپا می‌شود که هرگز شنیده نشده و نخواهد شد. <span class="verse-marker">۷</span>اما بالای قوم اسرائیل و حیوانات شان حتی سگی هم غَوغَو نمی‌کند. آنگاه می‌دانید که خداوند بین مصریان و بنی‌اسرائیل فرق می‌گذارد.» <span class="verse-marker">۸</span>تمام مأمورین دربار پیش من می‌آیند و در مقابل من زانو زده و از من التماس می‌کنند تا من قوم خود را همراه گرفته هر چه زودتر از اینجا برویم و آنگاه من اینجا را ترک خواهم کرد.» سپس موسی با خشم و غضب از نزد فرعون بیرون رفت. </p>
  <p>
    <span class="verse-marker">۹</span>خداوند به موسی فرمود: «فرعون به سخنان تو اعتنا نمی‌کند و این به من موقع می‌دهد تا معجزات بیشتری در سرزمین مصر نشان بدهم.» <span class="verse-marker">۱۰</span>موسی و هارون در حضور فرعون تمام آن معجزات را انجام دادند، اما فرعون بنی‌اسرائیل را اجازه نداد که از مصر خارج شوند، زیرا خداوند دلش را سخت ساخته بود. </p>
  <a id="c12"></a>
  <h2>فصل دوازدهم </h2>
  <h3>عید فِصَح </h3>
  <p>
    <span class="verse-marker">۱</span>خداوند در مصر به موسی و هارون فرمود: <span class="verse-marker">۲</span>«از این به بعد، این ماه برای شما اولین ماه سال باشد. <span class="verse-marker">۳</span>به تمام قوم اسرائیل هدایت بده که هر سال در روز دهم همین ماه طبق رسم هر خانواده بره‌ای تهیه کنند. <span class="verse-marker">۴</span>اگر تعداد خانواده کم باشد و نتواند بره را کاملاً بخورد، می‌تواند با همسایۀ مجاور خود شریک شود، یعنی هر خانواده نظر به تعداد افراد خود و به اندازۀ خوراک خود در قیمت بره سهم بگیرد. <span class="verse-marker">۵</span>این بره خواه گوسفند خواه بز، باید نر و یک ساله و بی‌عیب باشد. <span class="verse-marker">۶</span>در شام روز چهاردهم تمام قوم اسرائیل بره‌های خود را قربانی کنند. <span class="verse-marker">۷</span>سپس مقداری از خون آنرا بر دو طرف چوکات و سر دروازۀ خانه‌ای که بره در آن خورده می‌شود، بپاشند. <span class="verse-marker">۸</span>در همان شب تمام گوشتها را کباب کرده با نان فطیر (بدون خمیرمایه) و سبزیجات تلخ بخورند. <span class="verse-marker">۹</span>این گوشت نباید خام و یا جوش داده خورده شود، بلکه آن را با کله و پاچه و اجزای داخلی آن روی آتش کباب کرده بخورند. <span class="verse-marker">۱۰</span>گوشت را نباید تا صبح نگاهدارید و اگر چیزی از آن باقی بماند آن را در آتش بسوزانید. <span class="verse-marker">۱۱</span>شما باید با عجله بره را بخورید، کفشهای تان را بپا و عصای تان را به‌دست بگیرید، زیرا این عید فِصَح است و آن را به احترام من، خداوند برگزار کنید. </p>
  <p>
    <span class="verse-marker">۱۲</span>در آن شب من از مصر عبور می‌کنم و تمام اولباری‌های مصری، چه انسان و چه حیوان، همه را می‌کشم. من خداوند هستم و تمام خدایان مصر را مجازات می‌کنم. <span class="verse-marker">۱۳</span>خونی که بر دو طرف چوکات و بر سر دروازۀ خانۀ تان می‌پاشید، نشانه‌ای بر خانه‌های تان می‌باشد و وقتی من آن خون را ببینم از شما می‌گذرم و تنها مصریان را هلاک می‌کنم و به شما هیچ آسیبی نمی‌رسانم. <span class="verse-marker">۱۴</span>شما باید آن روز را همیشه بخاطر داشته باشید و آنرا به عنوان عید خداوند همیشه جشن بگیرید تا کاری را که من برای شما کرده‌ام بیاد داشته باشید. این عید را به عنوان یک آئین همیشگی نسل بعد از نسل تجلیل کنید.» </p>
  <h3>عید فطیر </h3>
  <p>
    <span class="verse-marker">۱۵</span>خداوند فرمود: «در این عید که مدت هفت روز طول می‌کشد، باید نان فطیر بخورید. در روز اول عید تمام خمیرمایه را از خانۀ خود بیرون کنید. اگر کسی در دوران این هفت روز نان فطیر بخورد، باید از میان قوم اسرائیل منقطع شود. <span class="verse-marker">۱۶</span>در روز اول و هفتم باید تمام قوم یکجا جمع شوند و به عبادت خدا بپردازند. در این دو روز بغیر از تدارک غذا نباید به هیچ کاری دیگر دست زد. <span class="verse-marker">۱۷</span>عید فطیر به شما یادآوری می‌کند که من در چنین روزی قبایل شما را از مصر بیرون آوردم. بنابراین، بر شما و نسلهای آیندۀ شما واجب است که این عید را جشن بگیرید. <span class="verse-marker">۱۸</span>از شام روز چهاردهم ماه اول تا شام روز بیست و یکم شما باید نان فطیر بخورید. <span class="verse-marker">۱۹</span>برای هفت روز نباید اثری از خمیرمایه در خانه‌های تان باشد. اگر کسی در این مدت نان خمیرمایه دار بخورد، خواه بیگانه باشد خواه اهل آنجا، باید از میان قوم اسرائیل طرد شود. <span class="verse-marker">۲۰</span>باز می‌گویم که شما نباید نان خمیرمایه دار بخورید، بلکه فقط نان فطیر بخورید.» </p>
  <h3>اولین عید فِصَح </h3>
  <p>
    <span class="verse-marker">۲۱</span>موسی تمام رهبران قوم اسرائیل را نزد خود فراخوانده به آن‌ها گفت: «هرکدام از شما یک برۀ گوسفند یا بز برای خانوادۀ تان گرفته آنرا برای عید فِصَح قربانی کنید. <span class="verse-marker">۲۲</span>سپس یک دسته جارو‌بوته را در خون بره که در طشت ریخته شده غوطه کنید و خون را به سر در و دو طرف چوکات دروازۀ خانه‌های تان بپاشید. هیچ یک از شما نباید تا صبح از خانه بیرون برود. <span class="verse-marker">۲۳</span>در آن شب خداوند از مصر عبور می‌کند تا مصریان را بکشد، اما وقتی خون را بر سر و دو طرف چوکات دروازۀ خانه‌های شما ببیند، از آنجا می‌گذرد و به فرشتۀ مرگ اجازه نمی‌دهد که به خانه‌های شما داخل شود و شما را هلاک کند. <span class="verse-marker">۲۴</span>بر شما و فرزندان شما واجب است که این قانون را برای همیشه حفظ کنید. <span class="verse-marker">۲۵</span>بعد وقتی به سرزمینی که خداوند وعدۀ ملکیت آن را به شما داده است وارد شدید، این مراسم را بجا آورید. <span class="verse-marker">۲۶</span>وقتی فرزندان شما بپرسند که معنی این مراسم چیست؟ <span class="verse-marker">۲۷</span>بگوئید عید فِصَح را به احترام خداوند جشن می‌گیریم، زیرا شبی که خداوند از خانه‌های بنی‌اسرائیل در مصر عبور نمود، مصری‌ها را هلاک کرد، ولی به ما آسیبی نرساند.» </p>
  <p>بنی‌اسرائیل زانو زدند و خداوند را پرستش کردند. <span class="verse-marker">۲۸</span>سپس رفتند و آنچه را که خداوند توسط موسی و هارون به آن‌ها هدایت داده بود انجام دادند. </p>
  <h3>مرگ اولباری‌ها </h3>
  <p>
    <span class="verse-marker">۲۹</span>در حدود نیمۀ شب خداوند تمام اولباری‌های مصری را، از پسر اولباری فرعون که ولیعهد او بود گرفته تا اولباری اسیری که در سیاهچال زندانی بود و همچنین اولباری حیوانات را کشت. <span class="verse-marker">۳۰</span>در آن شب فرعون و اهل دربار او و همۀ مردم مصر بیدار شدند و گریه و شیون بزرگی در مصر بر پا شد، زیرا خانه‌ای نبود که در آن کسی نَمُرده باشد. <span class="verse-marker">۳۱</span>در همان شب فرعون، موسی و هارون را به حضور خود خواست و به آن‌ها گفت: «شما و همۀ قوم اسرائیل از مصر خارج شوید و سرزمین مرا ترک کنید و هر طوری که می‌خواهید خداوند را بپرستید. <span class="verse-marker">۳۲</span>گله‌ها و رمه‌های خود را نیز با خود ببرید. برای من هم دعا کنید.» </p>
  <p>
    <span class="verse-marker">۳۳</span>مردم مصر اصرار می‌کردند که بنی‌اسرائیل هر چه زودتر سرزمین آن‌ها را ترک کنند. چون می‌گفتند: «اگر شما از اینجا نروید همۀ ما خواهیم مرد.» <span class="verse-marker">۳۴</span>بنابراین اسرائیلی‌ها تغاره‌های پُر از خمیر فطیر را در پارچه پیچیدند و بر دوش خود گذاشتند. <span class="verse-marker">۳۵</span>سپس بنی‌اسرائیل همانطوری که موسی به آن‌ها گفته بود، از همسایه‌های خود زیورات طلا و نقره و لباس خواستند. <span class="verse-marker">۳۶</span>خداوند بنی‌اسرائیل را در نظر مصری‌ها عزیز و محترم ساخته بود و هر چه از آن‌ها خواستند به آن‌ها دادند. به این ترتیب اسرائیلی‌ها ثروت مصریان را با خود بردند. </p>
  <h3>خروج بنی‌اسرائیل از مصر </h3>
  <p>
    <span class="verse-marker">۳۷</span>بنی‌اسرائیل که تعداد آن‌ها بغیر از زنها و اطفال در حدود ششصد هزار مرد بود، پیاده از رعمسیس به سُکوت کوچ کردند. <span class="verse-marker">۳۸</span>همچنین عدۀ زیادی از مردم دیگر هم با گله‌ها و رمه‌های خود با آن‌ها همراه بودند. <span class="verse-marker">۳۹</span>آن‌ها از همان خمیر فطیر که از مصر با خود آورده بودند نان پختند. زیرا با عجله از مصر خارج شده بودند و فرصت آن را نداشتند که نان بپزند یا توشۀ راه را تهیه کنند. </p>
  <p>
    <span class="verse-marker">۴۰</span>بنی‌اسرائیل مدت چهارصد و سی سال در مصر زندگی کرده بودند. <span class="verse-marker">۴۱</span>در آخرین روز چهارصد و سیُمین سال، تمام قبایل قوم خداوند از مصر بیرون رفتند. <span class="verse-marker">۴۲</span>این همان شبی بود که خداوند برای نجات آن‌ها از مصر تعیین فرموده بود و شبی است که وقفِ خداوند شد تا بنی‌اسرائیل برای همیشه به یاد خداوند آن را جشن بگیرند. </p>
  <h3>مقررات عید فِصَح </h3>
  <p>
    <span class="verse-marker">۴۳</span>خداوند به موسی و هارون فرمود: «این مقررات عید فِصَح است: هیچ بیگانه‌ای نباید از غذای فِصَح بخورد. <span class="verse-marker">۴۴</span>اما هر غلام زر خریدی که ختنه شده باشد، می‌تواند از آن بخورد. <span class="verse-marker">۴۵</span>مهمانان غیر یهودی و مزدوران نباید از آن بخورند. <span class="verse-marker">۴۶</span>تمام آن غذا را باید در خانه‌ای که تهیه شده است بخورید. چیزی از آن غذا را بیرون نبرید و هیچیک از استخوانهای آن را نشکنید. <span class="verse-marker">۴۷</span>تمام قوم اسرائیل این عید را تجلیل کنند. <span class="verse-marker">۴۸</span>کسی که ختنه نشده نباید از آن بخورد. اما اگر بیگانگانی که در بین شما زندگی می‌کنند و بخواهند این مراسم را برای خداوند برگزار نمایند، اول باید تمام افراد ذکور خانوادۀ شان ختنه شوند. آنگاه می‌توانند مانند شما در آن مراسم شرکت کنند. <span class="verse-marker">۴۹</span>تمام اسرائیلی ها اصلی و بیگانگانی که ختنه شده‌اند و در میان شما ساکن اند شامل این مقررات می‌باشند.» <span class="verse-marker">۵۰</span>تمام قوم اسرائیل احکام خداوند را که بوسیلۀ موسی و هارون به آن‌ها داده شده بود، اطاعت کردند. <span class="verse-marker">۵۱</span>در همان روز، خداوند قبایل اسرائیل را از مصر بیرون آورد. </p>
  <a id="c13"></a>
  <h2>فصل سیزدهم </h2>
  <h3>وقف اولباری‌ها </h3>
  <p>
    <span class="verse-marker">۱</span>خداوند به موسی فرمود: <span class="verse-marker">۲</span>«تمام پسران اولباری قوم اسرائیل و هر اولباری نر حیوانات را وقف من کنید. زیرا آن‌ها به من تعلق دارند.» </p>
  <h3>عید فطیر </h3>
  <p>
    <span class="verse-marker">۳</span>موسی به مردم گفت: «این روز را که روز رهائی شما از سرزمین مصر، جائی که در آن در غلامی بسر می‌بردید، بیاد داشته باشید، زیرا خداوند شما را با قدرت عظیم خود از مصر بیرون آورد. شما نباید نان خمیرمایه‌دار بخورید. <span class="verse-marker">۴</span>امروز که روز اول ماه ابیب است شما از سرزمین مصر خارج می‌شوید. <span class="verse-marker">۵</span>خداوند به اجداد شما وعده داده است که سرزمین کنعانیان، حِتیان، اموریان، حویان و یبوسیان را به شما بدهد. وقتی که او شما را به آن سرزمین حاصلخیز که در آن شیر و عسل جاری است بیاورد، شما باید هر سال، اولین روزِ ماه اول سال را جشن بگیرید. <span class="verse-marker">۶</span>هفت روز نان فطیر بخورید و در روز هفتم به احترام خداوند جشن بزرگی برپا کنید. <span class="verse-marker">۷</span>هفت روز نان فطیر بخورید و هیچ خمیرمایه یا نان خمیرمایه‌دار در خانه‌های شما و حتی در سراسر سرزمین شما نباشد. <span class="verse-marker">۸</span>هنگام برگزاری این مراسم به فرزندان تان تعریف کنید که این جشن بخاطر کاری است که خداوند در موقع خروج شما از مصر انجام داد. <span class="verse-marker">۹</span>این مراسم مانند علامه‌ای بر دست تان و نشانه‌ای بر پیشانی تان خواهد بود تا به شما یادآور شود که همیشه احکام شریعت خداوند را در نظر داشته‌ باشید. زیرا خداوند شما را با قدرت عظیم خود از مصر بیرون آورد. <span class="verse-marker">۱۰</span>این عید را هر سال در موقع معین جشن بگیرید. </p>
  <h3>اولباری </h3>
  <p>
    <span class="verse-marker">۱۱</span>خداوند قرار وعده‌ای که به اجداد شما داده بود، شما را به سرزمین کنعان می‌آورد. وقتی در آنجا برسید <span class="verse-marker">۱۲</span>باید اولباری‌های ذکور را وقف خداوند کنید. همه اولباری‌های نر حیوانات شما به خداوند تعلق دارند <span class="verse-marker">۱۳</span>بعوض اولباری الاغ، یک بره وقف کنید. اما اگر نخواستید آن را با بره عوض کنید، باید گردن الاغ را بشکنید. ولی بجای پسر اولباری خود فدیه‌ای بدهید. <span class="verse-marker">۱۴</span>در آینده وقتی پسران تو بپرسند که معنی این کار چیست؟ بگو: خداوند ما را با قدرت عظیم خود از مصر، جائی که در آن در غلامی بسر می‌بردیم، بیرون آورد. <span class="verse-marker">۱۵</span>چون فرعون سرسختی کرد و نخواست ما را آزاد کند، خداوند تمام پسران اولباری مصریان را، چه انسان و چه حیوان هلاک ساخت. به همین دلیل است که اولباری‌های نر حیوانات را برای خداوند قربانی می‌کنیم. ولی بجای اولباری‌های خود فدیه می‌دهیم. <span class="verse-marker">۱۶</span>این مراسم مانند نشانه‌ای بر دست تان و علامتی در پیشانی شما خواهد بود تا به شما یادآوری کند که خداوند با قدرت عظیم خود ما را از سرزمین مصر بیرون آورد.» </p>
  <h3>ستون ابر و ستون آتش </h3>
  <p>
    <span class="verse-marker">۱۷</span>وقتی فرعون بنی‌اسرائیل را آزاد کرد، خدا آن‌ها را از راه سرزمین فلسطین، باوجودیکه نزدیکترین راه رسیدن به کنعان بود، نبُرد، زیرا خدا می‌دانست که قوم اسرائیل، هرچند مسلح از مصر خارج شدند، وقتی بدانند که مجبور هستند جنگ کنند، ممکن است از رفتن به کنعان پشیمان شوند و به مصر برگردند. <span class="verse-marker">۱۸</span>پس آن‌ها را از راه بیابان بسوی بحیرۀ احمر هدایت کرد. </p>
  <p>
    <span class="verse-marker">۱۹</span>در این سفر، موسی استخوان‌های یوسف را نیز با خود بُرد، زیرا یوسف در زمان حیات خود بنی‌اسرائیل را قسم داده گفته بود: «وقتی خدا شما را آزاد کند، استخوان‌های مرا هم با خود از اینجا ببرید.» </p>
  <p>
    <span class="verse-marker">۲۰</span>بنی‌اسرائیل از سُکُوت کوچ کردند و در ایتام در کنار صحرا اردو زدند. <span class="verse-marker">۲۱</span>خداوند روزها در ستونی از ابر و هنگام شب در ستونی از آتش پیشاپیش آن‌ها می‌رفت و راه را برای آن‌ها روشن می‌کرد. به این ترتیب، آن‌ها می‌توانستند هم در روز و هم در شب سفر کنند. <span class="verse-marker">۲۲</span>ستون ابر در روز و ستون آتش در شب همیشه پیشاپیش آن‌ها در حرکت بود. </p>
  <a id="c14"></a>
  <h2>فصل چهاردهم </h2>
  <h3>عبور از بحیرۀ احمر </h3>
  <p>
    <span class="verse-marker">۱</span>خداوند به موسی فرمود: <span class="verse-marker">۲</span>«به بنی‌اسرائیل بگو که برگردند و در مقابل فَمُ‌الحِیروت که بین مِجدَل و بحیرۀ احمر و در نزدیکی بَعل صَفون قرار دارد، اردو بزنند. <span class="verse-marker">۳</span>فرعون فکر خواهد کرد که مردم اسرائیل در اطراف کشور سرگردان و در بیابان محصور شده‌اند. <span class="verse-marker">۴</span>من دل فرعون را سخت می‌کنم تا شما را تعقیب کند، و پیروزی من بر فرعون و بر لشکریان باعث جلال من می‌شود و آنگاه مصریان می‌دانند که من خداوند هستم.» بنی‌اسرائیل همانطوری که خداوند به آن‌ها فرموده بود رفتار کردند. </p>
  <p>
    <span class="verse-marker">۵</span>وقتی به پادشاه مصر خبر دادند که بنی‌اسرائیل فرار کرده‌اند، او و مأمورین دربارش پشیمان شدند و با خود گفتند: «این چه کاری بود که ما کردیم و این قوم را که غلامان ما بودند از دست دادیم؟» <span class="verse-marker">۶-۷</span>پس پادشاه عرادۀ جنگی و لشکریان خود را با ششصد عدد از عرادۀ مخصوص و همچنین تمام عراده‌هائی که بوسیلۀ افسران او رانده می‌شدند، به راه افتاد. <span class="verse-marker">۸</span>خداوند، دل فرعون را سخت کرد و او به تعقیب بنی‌اسرائیل که با پیروزی از مصر بیرون رفتند، پرداخت. <span class="verse-marker">۹</span>لشکریان مصر با تمام اسپها و عراده‌های جنگی و سواران، قوم اسرائیل را تعقیب کردند و در کنار بحیرۀ احمر، در نزدیکی فَمُ‌الحِیروت و بَعل صَفون در جائی که بنی‌اسرائیل اردو زده بودند، به آن‌ها رسیدند. </p>
  <p>
    <span class="verse-marker">۱۰</span>وقتی بنی‌اسرائیل دیدند که فرعون و سپاهش به دنبال آن‌ها می‌آیند ترسیدند و به حضور خداوند زاری کردند و از او کمک خواستند. <span class="verse-marker">۱۱</span>آن‌ها به موسی گفتند: «آیا در مصر قبر نبود که ما را به این بیابان آوردی تا همه بمیریم؟ چرا ما را مجبور کردی که از مصر بیرون شویم؟ <span class="verse-marker">۱۲</span>قبل از اینکه از مصر حرکت کنیم آیا به تو نگفتیم که ما را بحال ما بگذار تا غلام مصریان باشیم، زیرا غلام بودن در مصر بهتر از مردن در بیابان است.» </p>
  <p>
    <span class="verse-marker">۱۳</span>موسی در جواب آن‌ها گفت: «نترسید. صبر کنید و ببینید که خداوند امروز چطور شما را نجات می‌دهد. شما دیگر هرگز روی مصریان را نخواهید دید. <span class="verse-marker">۱۴</span>خداوند به خاطر شما می‌جنگد. شما فقط صبر کنید و آرام باشید.» </p>
  <p>
    <span class="verse-marker">۱۵</span>خداوند به موسی فرمود: «چرا پیش من برای کمک زاری می‌کنید؟ به مردم بگو که به راه خود پیش بروند. <span class="verse-marker">۱۶</span>تو عصایت را بسوی بحر دراز کن. آب بحر شکافته می‌شود و بنی‌اسرائیل می‌توانند از راه خشکه‌ای که در وسط بحر پدید می‌شود عبور کنند. <span class="verse-marker">۱۷</span>من مردم مصر را سرسخت می‌سازم تا شما را تعقیب کنند. آنگاه با پیروزی بر آن‌ها، قدرت و جلال خود را به فرعون و سپاه او و عراده‌ها و سوارانش آشکار خواهم کرد. <span class="verse-marker">۱۸</span>آنگاه تمام مردم مصر می‌دانند که من خداوند هستم.» </p>
  <p>
    <span class="verse-marker">۱۹</span>فرشتۀ خداوند که پیشاپیش بنی‌اسرائیل حرکت می‌کرد، رفت و در پشت سر آن‌ها ایستاد. ستون ابر هم در پشت سر آن‌ها قرار گرفت <span class="verse-marker">۲۰</span>و بین سپاه مصر و بنی‌اسرائیل حایل شد، طوریکه برای مصریان ابر و تاریکی می‌بود و برای قوم اسرائیل در شب روشنایی می‌داد. به این ترتیب آن‌ها نمی‌توانستند که در تمام شب به یکدیگر نزدیک شوند. </p>
  <p>
    <span class="verse-marker">۲۱</span>بعد موسی دست خود را به طرف بحر دراز کرد و خداوند بوسیله یک باد شدید شرقی که در تمام شب می‌وزید، آب بحر را به عقب زد و بحر شکافته شد. <span class="verse-marker">۲۲</span>بنی‌اسرائیل از راه خشکه‌ای که آب در دو طرف آن مانند دیوار بلندی قرار داشت، عبور کردند. <span class="verse-marker">۲۳</span>مصریان از عقب آن‌ها رفتند و با تمام لشکریان و عرابه‌ها و سواران آن‌ها به وسط بحر رسیدند. <span class="verse-marker">۲۴</span>پیش از دمیدن صبح، خداوند از میان ستون آتش و ابر بر مصریان نظر انداخت و آن‌ها را آشفته ساخت. <span class="verse-marker">۲۵</span>ارابه‌ها را از عراده‌های شان جدا کرد چندانکه به سختی می‌توانستند حرکت کنند. مصریان فریاد برآوردند: «خداوندِ بنی‌اسرائیل با ما می‌جنگد. بیائید از اینجا فرار کنیم.» </p>
  <p>
    <span class="verse-marker">۲۶</span>خداوند به موسی فرمود: «دست خود را به طرف بحر دراز کن تا آبها بر سر مصریان و عراده‌ها و سواران آن‌ها فرو ریزد.» <span class="verse-marker">۲۷</span>موسی دست خود را بسوی بحر دراز کرد و هنگام طلوع صبح آب بحر به حالت اول خود برگشت. مصریان کوشش کردند که فرار کنند، ولی خداوند آن‌ها را در وسط بحر غرق کرد. <span class="verse-marker">۲۸</span>آب بحر برگشت و تمام عراده‌ها و سواران آن‌ها و لشکریان فرعون که به دنبال بنی‌اسرائیل آمده بودند در بحر غرق شدند، بطوری که از آن‌ها یک نفر هم باقی نماند. <span class="verse-marker">۲۹</span>اما بنی‌اسرائیل در وسط بحر از راه زمین خشک که آب در دو طرف آن مانند دیواری برپا شده بود، عبور کردند. </p>
  <p>
    <span class="verse-marker">۳۰</span>در آن روز خداوند بنی‌اسرائیل را از دست مصری‌ها نجات داد و بنی‌اسرائیل اجساد مصریان را دیدند که در کنار بحر افتاده بودند. <span class="verse-marker">۳۱</span>وقتی بنی‌اسرائیل قدرت عظیم خداوند را مشاهده کردند که چطور مصریان را شکست داد، ترسیدند و به خداوند و به بندۀ او، موسی ایمان آوردند. </p>
  <a id="c15"></a>
  <h2>فصل پانزدهم </h2>
  <h3>سرود موسی </h3>
  <p>
    <span class="verse-marker">۱</span>سپس موسی و بنی‌اسرائیل این سرود را برای خداوند سرائیدند: </p>
  <p class="indented">«به حضور خداوند می‌سرائیم، زیرا او با شکوه و جلال پیروز شده است. او اسپها و سوارانش را در بحر انداخت. <span class="verse-marker">۲</span>خداوند حامی نیرومند من است. او آن کسی است که مرا نجات داده است. او خدای من است، و من او را ستایش می‌کنم. او خدای اجداد من است، عظمت او را تمجید می‌کنم. <span class="verse-marker">۳</span>خداوند دلاور جنگ‌آزما است؛ او یهوه نام دارد. </p>
  <p class="indented">
    <span class="verse-marker">۴</span>او عراده‌ها و لشکر فرعون را در بحر انداخت. مبارزین ورزیدۀ مصر را در بحیرۀ احمر غرق کرد. <span class="verse-marker">۵</span>آب‌های بحر آن‌ها را پوشاندند و آن‌ها مثل سنگ به اعماق بحر سرنگون شدند </p>
  <p class="indented">
    <span class="verse-marker">۶</span>دست راست تو ای خداوند، قدرت عظیمی دارد و دشمن را خُرد می‌کند. <span class="verse-marker">۷</span>با عظمتِ و جلال خود دشمنانت را نابود کردی. با آتش خشمت آن‌ها را مثل کاه سوختاندی. <span class="verse-marker">۸</span>به بحر دمیدی و آب را پاره کردی و مثل دیوار ایستادند و اعماق بحر خشک شد. <span class="verse-marker">۹</span>دشمن گفت: به تعقیب آن‌ها می‌روم و آن‌ها را به چنگ می‌آورم. دارائی آن‌ها را تقسیم کرده و هر چه بخواهم برای خود بر می‌دارم. شمشیر خود را می‌کشم همۀ آن‌ها را هلاک می‌کنم. <span class="verse-marker">۱۰</span>ولی تو ای خداوند، وقتی بر بحر دمیدی مصریان در بحر غرق شدند. مثل سُرب در اعماق بحر خروشان فرو رفتند. </p>
  <p class="indented">
    <span class="verse-marker">۱۱</span>ای خداوند، کدام یک از خدایان مثل تو است؟ و چه کسی در قدوسیت مانند تو عظیم است؟ چه کسی می‌تواند مانند تو معجزات و کارهای عجیب بکند؟ <span class="verse-marker">۱۲</span>تو دست راست خود را دراز کردی و زمین، دشمنان ما را در خود فرو برد. <span class="verse-marker">۱۳</span>به قول خود وفا کردی و قوم برگزیدۀ خود را که نجات دادی، رهبری کردی. با قدرت خود آن‌ها را به سرزمین مقدس خود هدایت نمودی. <span class="verse-marker">۱۴</span>اقوام جهان وقتی این را شنیدند، نگران شدند. فلسطینی‌ها از ترس به لرزه افتادند. <span class="verse-marker">۱۵</span>و رهبران ادوم در حیرت شدند. بزرگان موآب بخود لرزیدند. مردم کنعان جرأت خود را از دست دادند. <span class="verse-marker">۱۶</span>ترس و وحشت آن‌ها را فراگرفت. آن‌ها قدرت دست تو را دیدند و از ترس عاجز و بیچاره شدند. تا اینکه قوم تو، که آن‌ها را از غلامی آزاد کردی، از کنار شان بگذرند. <span class="verse-marker">۱۷</span>ای خداوند، تو آن‌ها را به کوه خود بیاور و در جائی که برای خود تعیین کرده‌ای و عبادتگاه را در آن ساخته‌ای، جا بده <span class="verse-marker">۱۸</span>تو ای خداوند، تا به ابد پادشاهی می‌کنی.» </p>
  <h3>سرود مریم </h3>
  <p>
    <span class="verse-marker">۱۹</span>بعد از آنکه بنی‌اسرائیل از راه خشکه‌ای که در وسط بحر پدید شد، عبور کردند، عراده‌های مصری با اسپان و سواران شان بدنبال قوم اسرائیل وارد بحر شدند، اما خداوند آبها را بر آن‌ها برگردانید و همه را غرق کرد. </p>
  <p>
    <span class="verse-marker">۲۰</span>مریم نبیه، خواهر هارون، دایرۀ خود را برداشت و تمام زنان دیگر نیز به دنبال او دایره‌های خود را برداشته رقص‌کنان بیرون آمدند. <span class="verse-marker">۲۱</span>مریم این سرود را برای آن‌ها خواند: </p>
  <p class="verse1">«برای خداوند بسرائید، زیرا که با شکوه و جلال پیروز شده است. </p>
  <p class="verse1">او اسپها و سواران شان را در بحر سرنگون کرده است.» </p>
  <h3>آب تلخ </h3>
  <p>
    <span class="verse-marker">۲۲</span>بنی‌اسرائیل با راهنمائی موسی از بحیرۀ احمر عازم بیابان شور شدند. آن‌ها مدت سه روز در بیابان راه پیمائی کردند، اما آب نیافتند. <span class="verse-marker">۲۳</span>سپس به ماره رسیدند، ولی آب آنجا بقدری تلخ بود که نمی‌توانستند از آن بنوشند. (به همین دلیل بود که آنجا را ماره، یعنی تلخ نامیدند.) <span class="verse-marker">۲۴</span>پس مردم نزد موسی شکایت کردند و گفتند: «چه باید بنوشیم؟» <span class="verse-marker">۲۵</span>موسی به حضور خداوند دعا و التماس کرد و خداوند قطعه چوبی را به او نشان داد. او آن را برداشت و به آب انداخت و آب شیرین شد. </p>
  <p>در آنجا خداوند قوانینی برای شان داد تا طبق آن‌ها زندگی کنند و در عین حال خواست آن‌ها را امتحان کند. <span class="verse-marker">۲۶</span>خداوند فرمود: «اگر از من اطاعت کنید و آنچه را که در نظر من پسندیده است بجا بیاورید و مُطیع اوامر من باشید، از تمام مرض هائی که مردم مصر را بدان دچار ساختم در امان خواهید بود، زیرا من خداوند، شفا‌دهندۀ شما هستم.» </p>
  <p>
    <span class="verse-marker">۲۷</span>روز بعد به ایلیم رسیدند. در آنجا دوازده چشمۀ آب و هفتاد درخت خرما بود. پس آن‌ها در کنار چشمه‌های آب خیمه زدند. </p>
  <a id="c16"></a>
  <h2>فصل شانزدهم </h2>
  <h3>نانِ «مَنّا» و پرندۀ سَلوی «بودنه» </h3>
  <p>
    <span class="verse-marker">۱</span>بنی‌اسرائیل از ایلیم کوچ کردند و در روز پانزدهم ماه دوم بعد از خروج از مصر، به صحرای سین که بین ایلیم و کوه سینا واقع است، رسیدند. <span class="verse-marker">۲</span>درآنجا باز پیش موسی و هارون شکایت کردند <span class="verse-marker">۳</span>و گفتند: «ای کاش خداوند ما را در سرزمین مصر می‌کشت. آنجا در کنار دیگهای گوشت می‌نشستیم و غذای شکم سیر می‌خوردیم. اما تو ما را به این بیابان آوردی تا از گرسنگی هلاک شویم.» </p>
  <p>
    <span class="verse-marker">۴</span>پس خداوند به موسی فرمود: «من برای شما مثل باران از آسمان غذا می‌فرستم. مردم باید هر روز بروند و به اندازۀ احتیاج آن روز، از آن جمع کنند. به اینوسیله، می‌خواهم آن‌ها را امتحان کنم که آیا از احکام من پیروی می‌کنند یا خیر. <span class="verse-marker">۵</span>در روز ششم باید دو برابر روزهای قبل غذا جمع کنند.» </p>
  <p>
    <span class="verse-marker">۶</span>پس موسی و هارون به تمام مردم اسرائیل گفتند: «امشب به شما ثابت می‌شود که این خداوند بود که شما را از سرزمین مصر بیرون آورده است. <span class="verse-marker">۷</span>فردا صبح حضور پُر‌جلال خداوند را خواهید دید. خداوند شکایات شما را که از او کرده‌اید، شنیده است. زیرا در واقع شما از خداوند شکایت کرده‌اید نه از ما. ما کیستیم که از ما گله و شکایت می‌کنید؟» <span class="verse-marker">۸</span>بعد موسی گفت: «خداوند، شبها گوشت و صبح‌ها نان به هر اندازه‌ای که بتوانید بخورید به شما می‌دهد، زیرا خداوند شکایاتی را که از او کرده‌اید شنیده است.» </p>
  <p>
    <span class="verse-marker">۹</span>موسی به هارون گفت: «به تمام مردم بگو بیایند و در حضور خداوند بایستند، زیرا او شکایات آن‌ها را شنیده است.» <span class="verse-marker">۱۰</span>در حالیکه هارون با مردم صحبت می‌کرد آن‌ها به طرف بیابان نگاه کردند و ناگهان حضور پُر‌جلال خداوند را دیدند که از میان ابر ظاهر شد. <span class="verse-marker">۱۱</span>خداوند به موسی فرمود: <span class="verse-marker">۱۲</span>«من شکایات بنی‌اسرائیل را شنیدم. به آن‌ها بگو که هر شب گوشت و هر صبح نان به هر اندازه‌ای که بخواهند، خواهند داشت. تا بدانند که من خداوند، خدای شان می‌باشم.» </p>
  <p>
    <span class="verse-marker">۱۳</span>هنگام غروب خیل بزرگ بودنه آمد و سرتاسر خیمه‌گاه اسرائیل را پوشاند و هنگام صبح شبنم گرداگرد خیمه‌گاه را فراگرفت. <span class="verse-marker">۱۴</span>وقتی شبنم تبخیر کرد، دانه‌های کوچکی به روی زمین باقی ماند که مثل دانه‌های ژاله بود. <span class="verse-marker">۱۵</span>وقتی اسرائیلی‌ها آن‌ها را دیدند نشناختند و از یکدیگر پرسیدند: «این چیست؟» موسی به آن‌ها گفت: «این نانی است که خداوند به شما داده است تا بخورید. <span class="verse-marker">۱۶</span>خداوند فرمود که هر یک از شما قرار احتیاج خود یعنی یک عومر (مطابق با دو لیتر) برای هر نفر از اعضای خانواده‌اش از آن جمع کند.» </p>
  <p>
    <span class="verse-marker">۱۷</span>پس اسرائیلی‌ها بیرون رفتند و بعضی‌ها بیشتر و بعضی‌ها کمتر جمع کردند. <span class="verse-marker">۱۸</span>وقتی آن‌ها را وزن می‌کردند، کسانی که بیشتر جمع کرده بودند اضافه نداشتند و آنهائی که کمتر جمع کرده بودند چیزی کم نداشتند، هر کس به همان اندازه‌ای که احتیاج داشت جمع کرده بود. <span class="verse-marker">۱۹</span>موسی به آن‌ها گفت: «هیچ کس نباید چیزی از آن را برای فردا نگهدارد.» <span class="verse-marker">۲۰</span>اما بعضی‌ها به حرف موسی گوش ندادند و قسمتی از آن را نگهداشتند، ولی صبح روز بعد همه را کِرم زده و گنده شده بود و موسی از این کار آن‌ها خشمگین شد. <span class="verse-marker">۲۱</span>از آن ببعد، هر روز صبح هر کس به اندازۀ احتیاج خود جمع می‌کرد و وقتی آفتاب بالا می‌آمد و گرم می‌شد آنچه که روی زمین باقی می‌ماند، آب می‌شد و از بین می‌رفت. </p>
  <p>
    <span class="verse-marker">۲۲</span>در روز ششم آن‌ها دو برابر احتیاج روزانه خود جمع می‌کردند یعنی هر کس به اندازۀ چهار لیتر برای خود جمع می‌کرد. پس رهبران قوم آمدند و در آن باره به موسی خبر دادند. <span class="verse-marker">۲۳</span>موسی به آن‌ها گفت: «این فرمودۀ خداوند است. چون فردا، سَبَت، روز استراحت و روز مقدس است. پس هر قدر غذائی که ضرورت باشد امروز بپزید هر چه که باقی بماند آنرا برای فردا نگهدارید.» <span class="verse-marker">۲۴</span>آن‌ها قرار هدایت موسی هر چه باقی مانده بود، برای فردا نگهداشتند، ولی غذا را نه کِرم زده بود و نه گنده شده بود. <span class="verse-marker">۲۵</span>موسی گفت: «این را امروز بخورید، زیرا امروز سَبَت، روز خداوند و روز استراحت است و در خارج خیمه‌گاه غذائی پیدا نخواهید کرد. <span class="verse-marker">۲۶</span>شما باید برای شش روز، هر روز غذا جمع آوری کنید، ولی در روز هفتم که روز استراحت است غذا نخواهید یافت.» </p>
  <p>
    <span class="verse-marker">۲۷</span>در روز هفتم بعضی از مردم به بیابان رفتند تا غذا جمع کنند، ولی چیزی نیافتند. <span class="verse-marker">۲۸</span>سپس خداوند به موسی فرمود: «شما تا کی می‌خواهید از اوامر من سرپیچی کنید؟ <span class="verse-marker">۲۹</span>بخاطر داشته‌ باشید که من، خداوند، یک روز را برای استراحتِ شما تعیین کرده‌ام و بهمین دلیل است که همیشه در روز ششم به اندازۀ دو روز به شما غذا می‌دهم. پس در روز هفتم هیچ کسی نباید از خیمۀ خود بیرون برود.» <span class="verse-marker">۳۰</span>بنابراین، مردم در روز هفتم به استراحت پرداختند. </p>
  <p>
    <span class="verse-marker">۳۱</span>بنی‌اسرائیل اسم این غذا را مَنّا (یعنی این چیست) گذاشتند. مَنّا شکل تخم گشنیز و مزۀ عسل را داشت. <span class="verse-marker">۳۲</span>موسی گفت: «خداوند هدایت فرموده است که از این نان به اندازۀ دو لیتر را به عنوان یادگار نگهدارید تا نسلهای آیندۀ ما نانی را که خداوند پس از خروج ما از مصر، در بیابان به ما داد، ببینند.» <span class="verse-marker">۳۳</span>موسی به هارون گفت: «به اندازۀ دو لیتر مَنّا را در ظرفی بریز و آنرا به حضور خداوند تقدیم کن تا برای نسلهای آینده نگهداری شود.» <span class="verse-marker">۳۴</span>همانطوری که خداوند به موسی هدایت داده بود، هارون ظرف مَنّا را برای نگهداری در مقابل صندوق پیمان گذاشت. <span class="verse-marker">۳۵</span>بنی‌اسرائیل مدت چهل سال، یعنی تا رسیدن به سرزمین کنعان مَنّا خوردند. <span class="verse-marker">۳۶</span>(عومر ظرفی بود که گنجایش دو لیتر را داشت. عومر یک دهم ایفه است و یک ایفه تقریباً مطابق بیست لیتر می‌باشد.) </p>
  <a id="c17"></a>
  <h2>فصل هفدهم </h2>
  <h3>آب از صخره </h3>
  <h4>(همچنین در اعداد ۲۰:‌۱‌-‌۱۳) </h4>
  <p>
    <span class="verse-marker">۱</span>بنی‌اسرائیل از بیابان سینا کوچ کردند و طبق هدایت خداوند از یک جا به جای دیگری می‌رفتند. آن‌ها در رفیدیم خیمه زدند، ولی در آنجا آب برای نوشیدن نداشتند. <span class="verse-marker">۲</span>پس با اعتراض به موسی گفتند: «به ما آب بده تا بنوشیم.» موسی در جواب آن‌ها گفت: «چرا باز به گِله و شکایت شروع کردید؟ چرا خداوند را امتحان می‌کنید؟» </p>
  <p>
    <span class="verse-marker">۳</span>اما مردم، چون بسیار تشنه بودند، به شکایت خود ادامه داده و به موسی گفتند: «چرا ما را از مصر بیرون آوردی؟ آیا ما و کودکان و گله‌های ما را بخاطر این آوردی که در این بیابان از تشنگی هلاک شویم؟» </p>
  <p>
    <span class="verse-marker">۴</span>موسی به حضور خداوند دعا کرد و گفت: «با این قوم چه کنم، چون نزدیک است مرا سنگسار کنند؟» <span class="verse-marker">۵</span>خداوند به موسی فرمود: «چند نفر از بزرگان اسرائیل را با خود بردار و در پیشاپیش مردم برو. <span class="verse-marker">۶</span>من در پیشروی تو بر صخره‌ای در کوه سینا می‌ایستم. با همان عصائی که به دریای نیل زدی، به آن صخره بزن تا از آن صخره آب جاری شود و مردم بنوشند.» پس موسی در حضور تمام بزرگان اسرائیل این کار را انجام داد. </p>
  <p>
    <span class="verse-marker">۷</span>موسی آن محل را مسا و مریبا، (یعنی جای آزمایش و شکایت) نامید، زیرا قوم اسرائیل در آنجا به گِله و شکایت پرداختند و خداوند را امتحان کردند چون گفتند: «آیا خداوند با ما هست یا نی؟» </p>
  <h3>جنگ با عمالیق </h3>
  <p>
    <span class="verse-marker">۸</span>عمالیق به رفیدیم آمدند تا با اسرائیلی ها بجنگند. <span class="verse-marker">۹</span>موسی به یوشع گفت: «عده‌ای از مردها را انتخاب کن و فردا به جنگ عمالیق برو. من عصائی را که خداوند فرموده است با خود ببرم، به دست گرفته و بر قلۀ کوه می‌ایستم.» <span class="verse-marker">۱۰</span>یوشع طبق هدایت موسی عمل کرد و به جنگ عمالیقی‌ها رفت. موسی و هارون و حور هم به قلۀ کوه رفتند. <span class="verse-marker">۱۱</span>تا زمانی که موسی دستهای خود را بالا نگاه می‌داشت، اسرائیلی ها پیروز می‌شدند، اما همینکه موسی دستهای خود را پائین می‌آورد عمالیقی‌ها بر آن‌ها غلبه می‌یافتند. <span class="verse-marker">۱۲</span>وقتی دستهای موسی خسته شد، هارون و حور سنگی آوردند و موسی روی آن نشست و هارون و حور در دو طرف او ایستادند و دستهای او را بالا نگهداشتند. دستهای موسی تا غروب آفتاب بالا بود. <span class="verse-marker">۱۳</span>به این ترتیب یوشع عمالیق را شکست داد. </p>
  <p>
    <span class="verse-marker">۱۴</span>بعد از آن خداوند به موسی فرمود: «این پیروزی را به عنوان یادگار در کتاب بنویس و به یوشع بگو که من حتی نام عمالیق را هم از روی زمین محو می‌کنم.» <span class="verse-marker">۱۵</span>موسی در آنجا قربانگاهی ساخت و آن را «خداوند عَلَم من است» نامید. <span class="verse-marker">۱۶</span>او گفت: «عَلَم خداوند را برافرازید و خداوند برای همیشه با مردم عمالیق در جنگ خواهد بود.» </p>
  <a id="c18"></a>
  <h2>فصل هجدهم </h2>
  <h3>یترون به ملاقات موسی می‌رود </h3>
  <p>
    <span class="verse-marker">۱</span>یترون، خسر موسی که کاهن مدیان بود، شنید که خدا چه کارهائی برای موسی و قوم اسرائیل انجام داده است و چگونه آن‌ها را از سرزمین مصر بیرون آورد. <span class="verse-marker">۲-۳</span>پس یترون، صَفوره زن موسی را با دو پسرش جرشوم و الیعزر که در خانۀ او بودند، با خود گرفته پیش موسی رفت. (موسی گفته‌ بود: «من در این سرزمین بیگانه هستم.» پس اسم یک پسر خود را جرشوم (یعنی بیگانه) گذاشت. <span class="verse-marker">۴</span>بعد از آن گفته‌ بود: «خدای پدرم به من کمک کرد و نگذاشت به دست فرعون کشته شوم.» بنابراین پسر دوم خود را اَلِیعازار (یعنی خدا مددگار من است) نامید.) <span class="verse-marker">۵</span>هنگامی که موسی در دامنۀ کوه مقدس خیمه زده بود، یترون با زن و دو پسر موسی به بیابان رسید. <span class="verse-marker">۶</span>یترون برای موسی پیغام فرستاد که به دیدنش آمده است. <span class="verse-marker">۷</span>موسی به استقبال او رفت و در مقابل او تعظیم کرد و روی او را بوسید. آن‌ها بعد از احوالپرسی به خیمۀ موسی رفتند. <span class="verse-marker">۸</span>موسی برای یترون تعریف کرد که خدا برای نجات بنی‌اسرائیل بر سر فرعون و اهالی مصر چه بلاهائی آورد. همچنین تعریف کرد که در راه سفر چه تکالیفی را متحمل شدند و خداوند چگونه آن‌ها را از خطرات و مشکلات نجات داد. <span class="verse-marker">۹</span>یترون وقتی ماجرا را شنید خوشحال شد <span class="verse-marker">۱۰</span>و گفت: «سپاس بر خداوندی که شما را از دست فرعون و مردم مصر رهائی بخشید. از خداوند شکر گزارم که قوم برگزیدۀ خود را از غلامی آزاد کرد. <span class="verse-marker">۱۱</span>حالا می‌دانم که خداوند از همه خدایان بزرگتر است. زیرا او بنی‌اسرائیل را از ظلم و ستم مردم مصر نجات داد.» <span class="verse-marker">۱۲</span>بعد یترون قربانی سوختنی و قربانی‌های دیگر به خدا تقدیم کرد و هارون و تمام بزرگان قوم اسرائیل آمدند تا به اتفاق یترون، خسر موسی، در حضور خداوند با هم غذا بخورند. </p>
  <h3>انتخاب داوران </h3>
  <h4>(همچنین در تثنیه ۱:‌۹‌-‌۱۸) </h4>
  <p>
    <span class="verse-marker">۱۳</span>روز بعد موسی به جایگاه خود نشست و برای رسیدگی به شکایات مردم از صبح تا شام مشغول شد. <span class="verse-marker">۱۴</span>وقتی یترون دید که موسی چقدر از وقت خود را صرف شنیدن شکایات مردم می‌کند، از او پرسید: «این چه کاریست که تو می‌کنی؟ چرا همۀ این کارها را به تنهائی انجام می‌دهی و مردم را از صبح تا شب سرِ پا نگاه می‌داری تا با تو مشوره کنند؟» <span class="verse-marker">۱۵</span>موسی در جواب گفت: «من مجبورم این کار را بکنم، زیرا مردم پیش من می‌آیند تا برای حل مشکلات خود از خدا مسئلت کنند. <span class="verse-marker">۱۶</span>هر وقت دو نفر با هم اختلاف داشته‌ باشند، نزد من می‌آیند و من فیصله می‌کنم که حق با کدام یکی است و احکام و اوامر خدا را برای آن‌ها شرح می‌دهم.» </p>
  <p>
    <span class="verse-marker">۱۷</span>یترون گفت: «تو کار درستی نمی‌کنی! <span class="verse-marker">۱۸</span>تو با این کار هم خودت و هم مردم را خسته می‌سازی، زیرا این کار به تنهائی برای تو خیلی دشوار است. <span class="verse-marker">۱۹</span>حالا به نصیحت من گوش بده و خدا با تو خواهد بود. البته کار درستی است که به نمایندگی قومت اختلافات آن‌ها را به حضور خدا عرض می‌کنی. <span class="verse-marker">۲۰</span>تو باید اوامر خدا را به آن‌ها تعلیم بدهی و برای آن‌ها توضیح کنی که زندگی و رفتار آن‌ها چگونه باشد. <span class="verse-marker">۲۱</span>اما در ضمن، تو باید مردان لایق و کاردان را که خداترس و صادق باشند و رشوه نگیرند از میان مردم انتخاب کنی تا داور گروه‌های هزار نفری، صد نفری، پنجاه نفری و ده نفری باشند. <span class="verse-marker">۲۲</span>آن‌ها را به عنوان داوران دائمی بگمار و آن‌ها فقط کارهای مشکل و پیچیده را نزد تو بیاورند، ولی مسائل کوچک را خود شان حل و فصل کنند. آن‌ها با این کار به تو کمک می‌کنند و بار تو سبکتر و کار تو آسانتر می‌شود. <span class="verse-marker">۲۳</span>اگر این کار را طبق خواست خدا انجام دهی، هم خودت زیاد خسته نمی‌شوی و هم اختلافات مردم زودتر حل می‌شود و می‌توانند با خاطر جمع به خانه‌های خود بروند.» </p>
  <p>
    <span class="verse-marker">۲۴</span>موسی نصیحت خسر خود، یترون را پذیرفت <span class="verse-marker">۲۵</span>و مردان لایقی را از بین بنی‌اسرائیل انتخاب کرد و به عنوان داور بر گروه‌های هزار نفری، صد نفری، پنجاه نفری و ده نفری گماشت. <span class="verse-marker">۲۶</span>آن‌ها بحیث داوران دائمی به مشکلات و اختلافات مردم رسیدگی می‌کردند. مردم را برای حل کارهای مشکل و پیچیده نزد موسی می‌فرستادند، ولی مسائل ساده و کوچک را خود شان حل و فصل می‌کردند. </p>
  <p>
    <span class="verse-marker">۲۷</span>بعد از آن موسی با خسر خود، یترون خداحافظی کرد و یترون به وطن خود برگشت. </p>
  <a id="c19"></a>
  <h2>فصل نوزدهم </h2>
  <h3>بنی‌اسرائیل در کوه سینا </h3>
  <p>
    <span class="verse-marker">۱-۲</span>بنی‌اسرائیل از رفیدیم حرکت کرده و در روز اول ماه سوم بعد از خروج از مصر به صحرای سینا رسیدند و در دامنۀ کوه سینا خیمه زدند. <span class="verse-marker">۳</span>موسی به بالای کوه به ملاقات خدا رفت. </p>
  <p>خداوند از کوه با موسی صحبت کرد و فرمود: «به بنی‌اسرائیل، اولادۀ یعقوب بگو: <span class="verse-marker">۴</span>شما دیدید که من، خداوند، با مصریان چه کردم و چطور مثل عقابی که چوچه‌های خود را روی بالهای خود می‌برد، شما را نزد خود آوردم. <span class="verse-marker">۵</span>حالا اگر شما از من اطاعت کنید و پیمان مرا نگهدارید، در بین تمام اقوام، شما قوم برگزیدۀ من خواهید بود. گرچه تمام روی زمین متعلق به من است، <span class="verse-marker">۶</span>اما شما برای من قوم مقدس و مانند کاهنان برای من خدمت خواهید کرد.» <span class="verse-marker">۷</span>موسی از کوه پائین آمد و تمام رهبران و بزرگان اسرائیل را جمع کرد و آنچه را که خداوند به او فرموده بود به آن‌ها باز گفت. <span class="verse-marker">۸</span>مردم همگی با یک صدا گفتند: «هرچه خداوند فرموده است، انجام خواهیم داد» و موسی جواب مردم را به خداوند عرض کرد. </p>
  <p>
    <span class="verse-marker">۹</span>خداوند به موسی فرمود: «من در ابر غلیظی نزد تو می‌آیم تا وقتی با تو صحبت می‌کنم، مردم سخنان مرا بشنوند و از آن ببعد کلام ترا باور کنند.» موسی جواب مردم را به خداوند عرض کرد <span class="verse-marker">۱۰</span>و خداوند فرمود: «به نزد مردم برو و به آن‌ها بگو که امروز و فردا خود را برای عبادت طاهر سازند و لباسهای خود را بشویند <span class="verse-marker">۱۱</span>و پس فردا همه حاضر و آماده باشند، چون در آن روز در برابر چشمان همه بر کوه سینا پائین می‌شوم. <span class="verse-marker">۱۲</span>در اطراف کوه حدودی را تعیین کن تا مردم از آن عبور نکنند. به آن‌ها بگو که از کوه بالا نروند و حتی به آن نزدیک هم نشوند. اگر کسی بر آن پا گذارد کشته خواهد شد. <span class="verse-marker">۱۳</span>آن شخص باید یا سنگسار شود و یا با تیر به قتل برسد بدون اینکه کسی به او دست بزند. این قانون شامل انسان و حیوان است. اما وقتی شیپور نواخته می‌شود، می‌توانند بالای کوه بروند.» </p>
  <p>
    <span class="verse-marker">۱۴</span>موسی از کوه پائین آمد و به مردم گفت که برای عبادت آماده شوند. آن‌ها لباسهای خود را شستند <span class="verse-marker">۱۵</span>و موسی به آن‌ها گفت: «برای پس فردا آماده شوید و در این مدت از نزدیکی با همسران تان خودداری کنید.» </p>
  <p>
    <span class="verse-marker">۱۶</span>صبح روز سوم صدای رعد و برق شنیده شد و ابر غلیظی روی کوه پدید گردید. سپس صدای بسیار بلند شیپور شنیده شد و همه مردمی که در خیمه‌گاه بودند از ترس به لرزه آمدند. <span class="verse-marker">۱۷</span>آنگاه موسی مردم را از خیمه‌گاه بیرون برد و برای ملاقات خدا در دامنۀ کوه ایستادند. <span class="verse-marker">۱۸</span>تمام کوه سینا با دود پوشیده شد، زیرا خداوند در آتش بر روی کوه نزول فرمود. از کوه دودی بسان دود کوره برخاست و تمام کوه به شدت لرزید. <span class="verse-marker">۱۹</span>صدای شیپور هر لحظه بلندتر می‌شد. آنگاه موسی با خدا به صحبت پرداخت و خدا با صدائی همچون رعد به او جواب داد. <span class="verse-marker">۲۰</span>وقتی خداوند بر قلۀ کوه سینا نزول فرمود، موسی را به آنجا فراخواند و موسی هم به قلۀ کوه بالا رفت <span class="verse-marker">۲۱</span>و خداوند به او فرمود: «پائین برو و به مردم بگو که از حدود معین تجاوز نکنند و برای دیدن من بالا نیایند. اگر چنین کنند بسیاری از آن‌ها کشته خواهند شد. <span class="verse-marker">۲۲</span>حتی کاهنانی هم که به من نزدیک می‌شوند باید خود را تقدیس کنند. در غیر آن، آن‌ها را هم مجازات خواهم کرد.» <span class="verse-marker">۲۳</span>موسی به خداوند عرض کرد: «مردم نمی‌توانند از کوه بالا بیایند، زیرا تو به من امر کرده‌ای که کوه را مقدس شمرده حدودی به دور آن تعیین کنم.» <span class="verse-marker">۲۴</span>خداوند فرمود: «پائین برو و هارون را با خود بیاور. اما کاهنان و مردم نباید از حد خود تجاوز کنند و برای دیدن من بالای کوه بیایند، ورنه مجازات خواهند شد.» <span class="verse-marker">۲۵</span>موسی پائین رفت و آنچه را که خداوند فرموده بود، به قوم گفت. </p>
  <a id="c20"></a>
  <h2>فصل بیستم </h2>
  <h3>احکام ده گانه </h3>
  <h4>(همچنین در تثنیه ۵:‌۱‌-‌۲۱) </h4>
  <p>
    <span class="verse-marker">۱</span>خدا سخن گفت و این را فرمود: </p>
  <p class="indented">
    <span class="verse-marker">۲</span>«من خداوند، خدای تو هستم که ترا از مصر که در آنجا در غلامی بسر می‌بردی بیرون آوردم. <span class="verse-marker">۳</span>خدای دیگر غیر از من نداشته باش. </p>
  <p class="indented">
    <span class="verse-marker">۴</span>هیچگونه مجسمه یا بتی به شکل آنچه که بالا در آسمان و از آنچه پائین بر روی زمین و آنچه در آب زیر زمین است، برای خود نساز. <span class="verse-marker">۵</span>در برابر آن‌ها زانو نزن و آن‌ها را پرستش نکن، زیرا من خداوند، که خدای تو می‌باشم، خدای غیور و حسود هستم و کسانی را که با من دشمنی کنند، تا نسل سوم و چهارم مجازات می‌کنم. <span class="verse-marker">۶</span>ولی به کسانی که مرا دوست دارند و از احکام من پیروی می‌کنند، تا هزار پشت رحمت می‌کنم. </p>
  <p class="indented">
    <span class="verse-marker">۷</span>نام خداوند، خدایت را به باطل بر زبان نیاور، زیرا کسیکه از نام خداوند سوء‌استفاده کند، خداوند او را مجازات می‌کند. </p>
  <p class="indented">
    <span class="verse-marker">۸</span>روز سَبَت را به یاد داشته باش و آن را مقدس بدار. <span class="verse-marker">۹</span>شش روز در هفته کار کن، <span class="verse-marker">۱۰</span>ولی در روز هفتم که روز استراحت و روز مخصوص خداوند است، هیچ کار نکن. نه خودت، نه فرزندانت، نه غلامت، نه کنیزت، نه حیواناتت و نه مهمانانت. <span class="verse-marker">۱۱</span>من، خداوند، در شش روز زمین و آسمان و بحرها و هر چه در آن‌ها است، ساختم و در روز هفتم استراحت کردم. به همین دلیل است که من، خداوند، روز سَبَت را برکت دادم و آنرا مقدس خواندم. </p>
  <p class="indented">
    <span class="verse-marker">۱۲</span>به پدر و مادرت احترام کن تا در سرزمینی که به تو می‌دهم عمر طولانی داشته باشی. </p>
  <p class="indented">
    <span class="verse-marker">۱۳</span>قتل نکن. </p>
  <p class="indented">
    <span class="verse-marker">۱۴</span>زنا نکن. </p>
  <p class="indented">
    <span class="verse-marker">۱۵</span>دزدی نکن. </p>
  <p class="indented">
    <span class="verse-marker">۱۶</span>به کسی شهادت دروغ نده. </p>
  <p class="indented">
    <span class="verse-marker">۱۷</span>به خانۀ همسایۀ خود طمع نکن. به زن، غلام، کنیز، گاو، الاغ و هر چیزیکه مال همسایه‌ات می‌باشد، طمع نکن.» </p>
  <h3>مردم را ترس فرا‌می‌گیرد </h3>
  <h4>(همچنین در تثنیه ۵:‌۲۲‌-‌۳۳) </h4>
  <p>
    <span class="verse-marker">۱۸</span>وقتی مردم رعد و برق و دودی را که از کوه بر‌می‌خاست دیدند و صدای شیپور را شنیدند، از ترس به خود لرزیدند و در فاصلۀ دور ایستادند <span class="verse-marker">۱۹</span>و به موسی گفتند: «اگر تو با ما صحبت کنی ما گوش می‌دهیم، ولی می‌ترسیم که اگر خدا با ما حرف بزند، خواهیم مُرد.» <span class="verse-marker">۲۰</span>موسی گفت: «نترسید، زیرا خدا فقط آمده است که شما را امتحان کند تا ترس او پیش روی شما باشد و دیگر گناه نکنید.» <span class="verse-marker">۲۱</span>در حالیکه مردم در فاصلۀ دورتر ایستاده بودند، موسی به تنهائی به ابر غلیظی که خدا در آن بود، نزدیک رفت. </p>
  <h3>مقررات قربانگاه </h3>
  <p>
    <span class="verse-marker">۲۲</span>خداوند به موسی امر فرمود: «به بنی‌اسرائیل چنین بگو: شما دیدید که چگونه از آسمان با شما صحبت کردم. <span class="verse-marker">۲۳</span>پس دیگر برای خود خدایانی از نقره یا طلا نسازید و بجای من آن‌ها را پرستش نکنید. <span class="verse-marker">۲۴</span>قربانگاهی از خاک برای من بسازید و بالای آن از رمه و گلۀ خود قربانی‌هائی که کاملاً سوختانده شوند و همچنین هدایای سلامتی تقدیم کنید. در هر جائی که برای عبادت تعیین می‌کنم قربانگاهی بسازید تا من بیایم و شما را برکت بدهم. <span class="verse-marker">۲۵</span>اگر برای من قربانگاهی از سنگ می‌سازید آن را از سنگهای تراشیده بنا نکنید. زیرا اگر در آن ابزار به‌کار رفته باشد، آن قربانگاه برای قربانی مناسب نیست. <span class="verse-marker">۲۶</span>قربانگاهی که برای من می‌سازید نباید زینه داشته باشد، مبادا وقتی از زینه بالا می‌روید، عورت شما دیده شود.» </p>
  <a id="c21"></a>
  <h2>فصل بیست و یکم </h2>
  <h3>طرز رفتار با غلامان </h3>
  <h4>(همچنین در تثنیه ۱۵:‌۱۲‌-‌۱۸) </h4>
  <p>
    <span class="verse-marker">۱</span>«این احکام را نیز به بنی‌اسرائیل بده: <span class="verse-marker">۲</span>اگر یک غلام عبرانی بخری، باید مدت شش سال برای تو خدمت کند. در سال هفتم بدون اینکه برای آزادی خود پولی بپردازد، باید آزاد شود. <span class="verse-marker">۳</span>اگر پیش از آنکه غلام تو شود مجرد باشد و در دوران غلامی دارای همسر گردد، در سال هفتم فقط خودش آزاد شود، اما اگر قبل از آنکه غلام تو شود متأهل باشد، در آنصورت هم او و هم زنش هر دو باید آزاد گردند. <span class="verse-marker">۴</span>اگر مالک او برایش زن گرفته و از آن زن صاحب فرزندانی شده باشد، آنگاه تنها خود او آزاد شود و همسر و فرزندانش پیش مالک او بمانند. <span class="verse-marker">۵</span>اما اگر آن غلام بگوید: «مالک و زن و فرزندانم را دوست دارم و نمی‌خواهم آزاد بشوم»، <span class="verse-marker">۶</span>آنوقت مالکش او را به عبادتگاه ببرد و در آنجا در مقابل دروازه یا چوکات آن گوش او را با درفش سوراخ کند و از آن پس آن غلام تا آخر عمر غلام او خواهد بود. </p>
  <p>
    <span class="verse-marker">۷</span>اگر کسی دختر خود را به عنوان کنیز بفروشد، آن دختر نباید مثل غلام آزاد شود <span class="verse-marker">۸</span>اگر کسی دختری را بخرد و بخواهد با او ازدواج کند، اما بعداً از او خوشش نیاید، به پدر دختر اجازه بدهد که او را پس بخرد. او حق ندارد او را به بیگانگان بفروشد، زیرا این کار او خیانت شمرده می‌شود. <span class="verse-marker">۹</span>اگر کسی کنیزی بخرد و او را به پسر خود بدهد، باید مثل دختر خود با او رفتار کند. <span class="verse-marker">۱۰</span>اگر مردی همسر دیگری بگیرد، باید همان غذا و لباس و معاشرتی را که قبلاً با زن اول داشته است حفظ کند. <span class="verse-marker">۱۱</span>اگر این سه نکته را رعایت ننماید، باید او را بدون اخذ پول آزاد کند.» </p>
  <h3>قوانین مربوط به اعمال جابرانه </h3>
  <p>
    <span class="verse-marker">۱۲</span>«اگر کسی شخصی را طوری بزند که منجر به هلاکت او گردد، او نیز باید کشته شود. <span class="verse-marker">۱۳</span>اما اگر مرگ او تصادفی بوده و قصد کشتنش را نداشته، آنگاه به جائی که من برایش تعیین می‌کنم پناه ببرد تا در آنجا در امان باشد. <span class="verse-marker">۱۴</span>ولی اگر کسی از روی خشم قصداً شخص دیگری را بکشد، حتی اگر به قربانگاه من هم پناه برده باشد، او نیز باید کشته شود. </p>
  <p>
    <span class="verse-marker">۱۵</span>هر کسی که پدر یا مادر خود را بزند، باید بقتل برسد. </p>
  <p>
    <span class="verse-marker">۱۶</span>اگر کسی انسانی را بدزد و او را بفروشد یا به عنوان غلام نزد خود نگهدارد، باید کشته شود. </p>
  <p>
    <span class="verse-marker">۱۷</span>هر کسی که پدر یا مادر خود را لعنت کند، سزاوار کشته شدن است. </p>
  <p>
    <span class="verse-marker">۱۸</span>اگر موقع دعوا، یکی از طرفین، دیگری را با سنگ یا مشت طوری بزند که بستری شود، اما نمیرد <span class="verse-marker">۱۹</span>و بعد حالش خوب شود و بتواند با کمک عصا راه برود، کسی که او را زده است، بخشیده شود، اما باید غرامت ایام بیکاری و مخارج معالجۀ او را بپردازد. </p>
  <p>
    <span class="verse-marker">۲۰</span>اگر کسی غلام یا کنیز خود را طوری با عصا بزند که جابجا بمیرد، باید مجازات شود. <span class="verse-marker">۲۱</span>ولی اگر او بعد از یکی دو روز بمیرد، مالکش نباید مجازات شود، زیرا آن غلام یا کنیز جزء دارائی او بوده و همین خساره برای او کافی است. </p>
  <p>
    <span class="verse-marker">۲۲</span>اگر در جریان جنگ و دعوا زن حامله‌ای را طوری بزند که آن زن نُقصان کند، ولی به خودش آسیبی نرسد، ضارب جریمه‌ای را که شوهر آن زن تعیین می‌کند با موافقۀ قاضی بپردازد. <span class="verse-marker">۲۳</span>اما اگر به خودش صدمه‌ای وارد شود، در آن صورت جزا باید جان به عوض جان، <span class="verse-marker">۲۴</span>چشم به عوض چشم، دندان به عوض دندان، دست به عوض دست، پا به عوض پا، <span class="verse-marker">۲۵</span>داغ بجای داغ، زخم به عوض زخم و لطمه به عوض لطمه باشد. </p>
  <p>
    <span class="verse-marker">۲۶</span>اگر کسی غلام یا کنیز خود را طوری بزند که چشمش کور شود، او را در عوض چشمش آزاد کند. <span class="verse-marker">۲۷</span>اگر دندان او را بشکند، او را در عوض دندانش آزاد کند.» </p>
  <h3>مسئولیت مالکین </h3>
  <p>
    <span class="verse-marker">۲۸</span>«اگر گاوی با شاخ خود مرد یا زنی را بکشد، آن گاو را سنگسار کنند و گوشتش هم خورده نشود و صاحبش از مجازات معاف است. <span class="verse-marker">۲۹</span>اما اگر آن گاو قبلاً هم شاخ می‌زد و صاحبش می‌دانست و باز هم گاو خود را نبندد و آن گاو مرد یا زنی را بکشد، گاو باید سنگسار و صاحبش نیز کشته شود. <span class="verse-marker">۳۰</span>اما اگر خونبهائی برای مقتول تعیین گردد، صاحب گاو می‌تواند با پرداخت خونبها جان خود را نجات بدهد. <span class="verse-marker">۳۱</span>اگر گاو دختر یا پسری را بکشد، باید همین حکم اجرا شود. <span class="verse-marker">۳۲</span>اگر گاو غلام یا کنیزی را بکشد، صاحبش باید سی سکه نقره به عنوان خونبها به صاحب غلام یا کنیز بپردازد و گاو نیز سنگسار شود. </p>
  <p>
    <span class="verse-marker">۳۳</span>اگر کسی سرپوش چاه را دور کند و یا چاهی بکند و سر آن را نپوشاند و گاو یا الاغی در آن بیفتد، <span class="verse-marker">۳۴</span>صاحب چاه باید عوض آن حیوان را بدهد یا قیمت آن را به صاحبش بپردازد و حیوان مرده را برای خود نگهدارد. <span class="verse-marker">۳۵</span>اگر گاو کسی گاو شخص دیگری را بزند و بکشد، گاو زنده را بفروشند و قیمت آنرا بین خود تقسیم کنند و هر یک از آن‌ها نیمی از گاو کشته را به عنوان سهم خود بردارد. <span class="verse-marker">۳۶</span>اما اگر معلوم شود که آن گاو عادت به شاخ زدن داشته و صاحبش او را نبسته، او باید به جانب مقابل یک گاو زنده بدهد و گاو مرده را برای خود نگهدارد.» </p>
  <a id="c22"></a>
  <h2>فصل بیست و دوم </h2>
  <h3>مقررات درباره جریمه </h3>
  <p>
    <span class="verse-marker">۱</span>«اگر کسی گاو یا گوسفندی را بدزد و آن را بکشد یا بفروشد، باید در عوض هر گاو، پنج گاو و در عوض هر گوسفند، چهار گوسفند بدهد. <span class="verse-marker">۲-۴</span>او باید هر چه دزدیده قیمت آن را بپردازد. اگر از عهدۀ پرداخت کامل قیمت آن برنیاید، به غلامی فروخته شود پول آن را بعوض آنچه که دزدیده است بپردازند. اگر دزد با گاو، گوسفند یا الاغ زنده، دستگیر شود، باید دو برابر قیمت حیوانی را که دزدیده است بپردازد. </p>
  <p>اگر دزد به هنگام شب در حین عمل سرقت بقتل برسد، کسی که او را کشته است، مجرم شناخته نمی‌شود، اما اگر قتل در روز صورت بگیرد، قاتل مجرم می‌باشد. </p>
  <p>
    <span class="verse-marker">۵</span>اگر کسی حیوانات خود را قصداً در مزرعه یا تاکستان شخص دیگری رها کند یا آن‌ها را در مزرعۀ شخص دیگری بچراند، باید از بهترین محصول تاکستان یا مزرعه خود تاوان بدهد. </p>
  <p>
    <span class="verse-marker">۶</span>اگر کسی در مزرعۀ خود آتش بیفروزد و آتش به مزرعۀ شخص دیگری سرایت کند و خوشه‌های رسیده و یا محصول دَرَو نشدۀ او را بسوزاند، آن کسی که آتش افروخته است باید خسارات وارده را جبران کند. </p>
  <p>
    <span class="verse-marker">۷</span>اگر کسی پول و یا اموال قیمتی خود را پیش کسی به امانت بسپارد و اشیای امانت از خانۀ آن شخص دزدیده شود و اگر دزد دستگیر گردد، دزد باید دو برابر آنچه را که سرقت کرده است، پس بدهد. <span class="verse-marker">۸</span>اما اگر دزد دستگیر نشود، آنگاه شخص امانت‌دار باید به عبادتگاه برود و در آنجا قسم بخورد که در امانت خیانت نکرده است. </p>
  <p>
    <span class="verse-marker">۹</span>اگر گاو، الاغ، گوسفند، لباس یا هر چیز دیگری گم شود و صاحب مال گمشده ادعا کند که مال او پیش فلان شخص است، ولی آن شخص انکار کند، هر دوی آن‌ها به عبادتگاه برده شوند و کسی که خدا او را مقصر بشناسد، دو برابر مال مسروقه تاوان دهد. </p>
  <p>
    <span class="verse-marker">۱۰</span>اگر کسی الاغ، گاو، گوسفند یا هر حیوان دیگری را از همسایه خود امانت بگیرد و آن حیوان بمیرد یا صدمه ببیند و یا دزدیده شود و شاهدی هم در بین نباشد، <span class="verse-marker">۱۱</span>آن شخص باید به عبادتگاه برود و قسم بخورد که اموال همسایه خود را دزدی نکرده است. در این صورت مالک حیوان قسم او را قبول کند و تاوان نگیرد. <span class="verse-marker">۱۲</span>اما اگر مال دزدیده شده باشد، باید تاوان آن را به صاحبش بدهد. <span class="verse-marker">۱۳</span>اگر توسط حیوان وحشی کشته شده باشد، شخص امانت دار لاشه‌اش را برای ثبوت نزد صاحبش بیاورد و لازم نیست که تاوان بدهد. </p>
  <p>
    <span class="verse-marker">۱۴</span>اگر کسی حیوانی را از همسایه خود قرض بگیرد و آن حیوان صدمه ببیند یا کشته شود و صاحبش در آنجا حضور نداشته باشد، تاوان آن را بپردازد. <span class="verse-marker">۱۵</span>ولی هرگاه صاحبش در آنجا حاضر بوده باشد، لازم نیست که تاوان بدهد. اگر حیوان را کرایه کرده باشد، کرایه‌ای که داده است به عوض تاوان آن می‌باشد.» </p>
  <h3>قوانین اخلاقی و دینی </h3>
  <p>
    <span class="verse-marker">۱۶</span>«اگر مردی دختری را که هنوز نامزد او نشده است اغوا نماید، او باید مَهر آن دختر را بپردازد و با او ازدواج کند. <span class="verse-marker">۱۷</span>اگر پدر دختر با این وصلت راضی نباشد، آن مرد باید مَهری را که برای یک دختر باکره تعیین شده به او بپردازد. </p>
  <p>
    <span class="verse-marker">۱۸</span>زن جادوگر باید کشته شود. </p>
  <p>
    <span class="verse-marker">۱۹</span>هر کس که با حیوانی جماع کند سزایش مرگ است. </p>
  <p>
    <span class="verse-marker">۲۰</span>هر کسی که برای خدای دیگری بغیر از من که خداوند هستم، قربانی کند، باید کشته شود. </p>
  <p>
    <span class="verse-marker">۲۱</span>به شخص بیگانه بدرفتاری و ظلم نکنید. بخاطر داشته باشید که شما هم در سرزمین مصر بیگانه بودید. <span class="verse-marker">۲۲</span>بر بیوه زن و یتیم ستم روا ندارید. <span class="verse-marker">۲۳</span>اگر بر آن‌ها ستم کنید و آن‌ها نزد من برای کمک فریاد برآورند، من به فریاد شان می‌رسم <span class="verse-marker">۲۴</span>و بر شما خشمگین شده شما را با شمشیر دشمن هلاک می‌کنم تا زنان شما بیوه و فرزندان تان یتیم گردند. </p>
  <p>
    <span class="verse-marker">۲۵</span>اگر به یکی از افراد فقیر قوم برگزیدۀ من، پول قرض می‌دهی، مثل سودخواران از او سود نگیر. <span class="verse-marker">۲۶</span>اگر لباس همسایۀ خود را گرو می‌گیری، قبل از غروب آفتاب آن را به او پس بده. <span class="verse-marker">۲۷</span>چون ممکن است تنها لباس خواب او و وسیله‌ای برای گرم کردنش باشد، و اگر او نزد من دعا و زاری کند، دعای او را مستجاب می‌کنم، زیرا من خدای کریم و رحیم هستم. </p>
  <p>
    <span class="verse-marker">۲۸</span>به خدا ناسزا نگو و رهبر قومت را لعنت نکن. </p>
  <p>
    <span class="verse-marker">۲۹</span>میوۀ نو محصول و شیره انگور را به وقتش برای من بیاور. </p>
  <p>پسر اولباریت را برای من وقف کن. <span class="verse-marker">۳۰</span>اولباری‌های گاو و گوسفند خود را به من بده و اولباری نر باید مدت هفت روز نزد مادرش باشد و در روز هشتم آن را به من تقدیم کن. </p>
  <p>
    <span class="verse-marker">۳۱</span>شما قوم مقدس من هستید، پس گوشت حیوانی را که توسط جانور وحشی دریده شده باشد، نخورید. آن را پیش سگها بیندازید.» </p>
  <a id="c23"></a>
  <h2>فصل بیست و سوم </h2>
  <h3>عدالت و انصاف </h3>
  <p>
    <span class="verse-marker">۱</span>«شایعات غلط را انتشار نده و با شهادت دروغ از مردم بد پشتیبانی نکن <span class="verse-marker">۲</span>در انجام کارهای خلاف همرنگ جماعت نشو و در موقع دعوا، بخاطر پیروی از اکثریت، شهادت دروغ نده و حق و عدالت را پایمال نکن. <span class="verse-marker">۳</span>در محاکمۀ یک شخص فقیر، بخاطر اینکه فقیر است از او طرفداری نکن. </p>
  <p>
    <span class="verse-marker">۴</span>اگر گاو یا گوسفند دشمن خود را دیدی که گم شده است، آنرا برایش پس ببر. <span class="verse-marker">۵</span>اگر دیدی که الاغ دشمنت زیر بار سنگین مانده است، بی اعتنا از کنار آن تیر نشو، بلکه به او کمک کن تا الاغش بپا بایستد. </p>
  <p>
    <span class="verse-marker">۶</span>اگر با شخص فقیری دعوا داشته باشی، بخاطری که فقیر است عدالت را پایمال نکن. <span class="verse-marker">۷</span>تهمت ناروا به کسی نزن و نگذار که شخص بیگناهی به قتل برسد. چونکه من از گناه اشخاص گناهکار چشم پوشی نمی‌کنم. <span class="verse-marker">۸</span>از گرفتن رشوه خود داری کن زیرا رشوه چشم مردم را کور می‌کند و سخنان مردم درستکار را خلاف نشان می‌دهد. </p>
  <p>
    <span class="verse-marker">۹</span>کسی را که بیگانه است آزار نده. چون خودت در مصر بیگانه بودی و از حال بیگانگان خبر داری.» </p>
  <h3>سال هفتم و روز هفتم </h3>
  <p>
    <span class="verse-marker">۱۰</span>«شش سال در زمین خود زراعت کنید و محصول آن را ذخیره نمائید. <span class="verse-marker">۱۱</span>اما در سال هفتم در آن چیزی نکارید. بگذارید که مردمان فقیر قوم شما هرچه که در آن می‌روید درو کنند و بخورند آنچه را هم که از آن‌ها باقی می‌ماند، حیوانات وحشی بخورند. در مورد تاکستان و درختان زیتون خود هم همین طور عمل کنید. </p>
  <p>
    <span class="verse-marker">۱۲</span>هفتۀ شش روز کار کنید، اما در روز هفتم از کار دست بکشید تا غلامان و بیگانگانی که برای شما کار می‌کنند و همچنین حیوانات شما استراحت کنند. <span class="verse-marker">۱۳</span>به آنچه من، که خداوند هستم به شما گفتم گوش بدهید. خدایان دیگر را پرستش نکنید و حتی نام آن‌ها را بر زبان نیاورید.» </p>
  <h3>سه عید بزرگ </h3>
  <h4>(همچنین در خروج ۳۴:‌۱۸‌-‌۲۶ و تثنیه ۱۶:‌۱‌-‌۱۷) </h4>
  <p>
    <span class="verse-marker">۱۴</span>«هر سال سه مرتبه به احترام من عید را برگزار کنید: <span class="verse-marker">۱۵</span>اول: عید فطیر، قراریکه قبلاً هدایت داده‌ام، در این هفت روز نان فطیر بخور. این عید را همیشه در ماه ابیب برگزار کن، زیرا در همین ماه بود که از مصر خارج شدی. در این عید هیچ کس نباید دست خالی به حضور من بیاید. <span class="verse-marker">۱۶</span>دوم: عید سایبانها موقعی است که میوۀ نو محصولات خود را که در مزرعه‌ات کاشته‌ای درو می‌کنی. سوم: عید برداشت محصول، یعنی آخر سال، موقعی که تمام محصولات خود را جمع می‌کنی. <span class="verse-marker">۱۷</span>هر سال سه مرتبه تمام افراد ذکور باید برای پرستش من، که خداوند، خدای شما هستم، حاضر شوند. </p>
  <p>
    <span class="verse-marker">۱۸</span>هنگامی که برای من قربانی می‌کنی، نانی را که با خمیرمایه تهیه شده باشد برای من تقدیم نکن و چربی حیواناتی که در این عید برای من قربانی می‌کنی نباید تا صبح روز بعد باقی بماند. </p>
  <p>
    <span class="verse-marker">۱۹</span>هر سال میوۀ نو محصولات زمین خود را به خانۀ خداوند، خدای خود بیاور. بزغاله را در شیر مادرش نپز.» </p>
  <h3>وعده‌ها و احکام خدا </h3>
  <p>
    <span class="verse-marker">۲۰</span>«من یک فرشته را پیشاپیش تو می‌فرستم تا تو را در راه محافظت کند و به سرزمینی هدایت کند که برای تو آماده کرده‌ام. <span class="verse-marker">۲۱</span>به سخنان او گوش بده و از اوامر او پیروی نما. از او تمرد نکن، زیرا سرکشی تو را نخواهد بخشید، چونکه او فرستادۀ من است و نام من بر اوست. <span class="verse-marker">۲۲</span>اما اگر از او اطاعت کنی و آنچه را که به تو هدایت داده‌ام بجا آوری، آنگاه من دشمنِ دشمنان تو و مخالفِ مخالفان تو خواهم بود. <span class="verse-marker">۲۳</span>فرشتۀ من پیشاپیش تو می‌رود و ترا به سرزمین اموریان، حِتیان، فرزیان، کنعانیان، حویان و یبوسیان هدایت می‌کند و من همۀ آن‌ها را از بین می‌برم. <span class="verse-marker">۲۴</span>در مقابل خدایان آن‌ها سجده نکن و از پرستش آن‌ها بپرهیز. در مراسم مذهبی آن‌ها شرکت نکن. ستون‌های آن‌ها را بکلی خراب و نابود ساز و بت‌های شان را بشکن. <span class="verse-marker">۲۵</span>خداوند، خدای خود را عبادت کن و او نان و آب ترا برکت می‌دهد و بیماری را از میان تو دور می‌کند. <span class="verse-marker">۲۶</span>در سرزمین تو هیچ زنی نقصان نکرده و نازایی وجود نخواهد داشت. من به تو عمر طولانی می‌بخشم. </p>
  <p>
    <span class="verse-marker">۲۷</span>من ترس خود را پیش روی تو بر مردمی که از سرزمین آن‌ها عبور می‌کنی مستولی می‌کنم. اقوامی را که با آن‌ها می‌جنگی آشفته و سراسیمه می‌سازم. کاری می‌کنم که تمام دشمنانت از تو بگریزند. <span class="verse-marker">۲۸</span>با زنبورهای که پیش روی تو می‌فرستم، حویان، کنعانیان و حِتیان را از سر راهت دور می‌کنم. <span class="verse-marker">۲۹</span>البته آن‌ها را تا یک سال بیرون نمی‌رانم مبادا آن سرزمین به ویرانه‌ای تبدیل شود و تعداد جانوران درنده بیش از حد زیاد گردد، <span class="verse-marker">۳۰</span>بلکه آن‌ها را به تدریج بیرون می‌کنم تا جمعیت شما زیاد شود و تمام زمین را تصرف کنید. <span class="verse-marker">۳۱</span>حدود و سرحد سرزمین شما را از بحیرۀ احمر تا سواحل بحر مدیترانه و از صحرای جنوب تا دریای فرات وسعت می‌بخشم و به شما کمک می‌کنم تا ساکنان آنجا را شکست داده بیرون برانید. <span class="verse-marker">۳۲</span>با آن‌ها و خدایان ایشان عهد و پیمانی مبند. <span class="verse-marker">۳۳</span>نگذار آن‌ها در سرزمین شما زندگی کنند، مبادا تو را علیه من تحریک کنند تا خدایان ایشان را بپرستی و در دامی گرفتار شوی.» </p>
  <a id="c24"></a>
  <h2>فصل بیست و چهارم </h2>
  <h3>عقد پیمان </h3>
  <p>
    <span class="verse-marker">۱</span>خداوند به موسی فرمود: «تو و هارون و ناداب و ابیهو با هفتاد نفر از بزرگان بنی‌اسرائیل بر بالای کوه به حضور من بیائید، ولی به من نزدیک نشوید و از فاصلۀ دور مرا سجده کنید. <span class="verse-marker">۲</span>تنها تو به حضور من بیا و دیگران نزدیک نشوند. هیچ یک از افراد قوم نباید بالای کوه بیاید.» </p>
  <p>
    <span class="verse-marker">۳</span>پس موسی آمد و همۀ کلام و احکام خداوند را برای قوم اسرائیل بیان کرد. تمام مردم با یک صدا جواب دادند: «ما به همۀ آنچه که خداوند فرموده است عمل خواهیم کرد.» <span class="verse-marker">۴</span>موسی تمام احکام خداوند را نوشت و صبح روز بعد برخاست و در پائین آن کوه قربانگاهی ساخت و دوازده ستون به نمایندگی از دوازده قبیلۀ اسرائیل در آنجا برپا کرد. <span class="verse-marker">۵</span>سپس چند نفر از جوانان را فرستاد تا قربانی‌های سوختنی و سلامتی برای خداوند تقدیم کنند. <span class="verse-marker">۶</span>بعد موسی نیمی از خون حیوانات قربانی شده را در لگنی ریخت و نیم دیگر را بر قربانگاه پاشید. <span class="verse-marker">۷</span>سپس کتاب پیمان را که در آن احکام خداوند نوشته شده بود برای مردم خواند. آن‌ها گفتند: «ما از اوامر خداوند اطاعت می‌کنیم و هر چه را که فرموده است انجام می‌دهیم.» </p>
  <p>
    <span class="verse-marker">۸</span>موسی خونی را که در لگن ریخته بود گرفت و بر سر مردم پاشید و گفت: «این خون، پیمانی را که خداوند با دادن این احکام با شما بست، مُهر می‌کند.» </p>
  <p>
    <span class="verse-marker">۹</span>موسی با هارون، ناداب، ابیهو و هفتاد نفر از بزرگان بنی‌اسرائیل بالای کوه رفتند <span class="verse-marker">۱۰</span>و خدای بنی‌اسرائیل را دیدند که زیر پاهایش فرشی از یاقوت کبود که بسان آسمان آبی صاف و شفاف می‌نمود، گسترده شده است. <span class="verse-marker">۱۱</span>گرچه بزرگان اسرائیل خدا را دیدند، اما آسیبی به آن‌ها نرسید. سپس آن‌ها با یکدیگر خوردند و نوشیدند. </p>
  <h3>موسی در کوه سینا </h3>
  <p>
    <span class="verse-marker">۱۲</span>خداوند به موسی فرمود: «به بالای کوه به حضور من بیا و در آنجا بمان و من احکامی را که روی لوح‌های سنگی نوشته‌ام به تو می‌دهم تا آن‌ها را به قوم اسرائیل تعلیم بدهی.» <span class="verse-marker">۱۳</span>پس موسی با معاون خود، یوشع برخاست تا از کوه خدا بالا برود. <span class="verse-marker">۱۴</span>موسی به بزرگان قوم گفت: «شما تا بازگشت ما در همین جا منتظر بمانید. هارون و حور پیش شما می‌مانند و هرگاه مشکلی داشته باشید، برای مشوره نزد آن‌ها بروید.» </p>
  <p>
    <span class="verse-marker">۱۵</span>وقتی موسی از کوه بالا رفت، ابری کوه را پوشانید <span class="verse-marker">۱۶</span>و نور خیره کنندۀ جلال خدا، کوه سینا را فرا گرفت. ابر مدت شش روز آنرا پوشانیده بود و در روز هفتم، خداوند موسی را از میان ابر‌ها صدا کرد. <span class="verse-marker">۱۷</span>روشنی جلال خداوند بر قلۀ کوه در نظر مردمی که در پایان کوه بودند مثل شعله‌های فروزان آتش می‌نمود. <span class="verse-marker">۱۸</span>موسی در میان ابر‌ها داخل شد و بر بالای کوه رفت. او مدت چهل شبانه روز در کوه ماند. </p>
  <a id="c25"></a>
  <h2>فصل بیست و پنجم </h2>
  <h3>هدایا برای خیمۀ حضور خداوند </h3>
  <h4>(همچنین در خروج ۳۵:‌۴‌-‌۹) </h4>
  <p>
    <span class="verse-marker">۱</span>خداوند به موسی فرمود: <span class="verse-marker">۲</span>«به بنی‌اسرائیل بگو: هدایائی به حضور من بیاورند، و هر کسی که از روی میل و رغبت برای من هدیه بیاورد، آنرا قبول کن. <span class="verse-marker">۳</span>هدایا باید از این قبیل باشند: طلا، نقره، برنج، <span class="verse-marker">۴</span>پارچه‌های کتان اعلی، نخ‌های تابیده به رنگ لاجوردی، سرخ و ارغوانی، پشم بز، <span class="verse-marker">۵</span>پوست قوچ که آش داده شده باشد، چرمهای اعلی و لطیف، چوب درخت اکاسی، <span class="verse-marker">۶</span>تیل برای چراغها، روغن برای مسح سر، خوشبوئی، <span class="verse-marker">۷</span>سنگهای عقیق و قیمتی دیگر برای تزئین ایفود و زرۀ کاهنان. <span class="verse-marker">۸</span>به آن‌ها بگو که برای من خیمۀ مقدسی بسازند تا در بین آن‌ها ساکن باشم. <span class="verse-marker">۹</span>این جایگاه مقدس و لوازم آن باید مطابق نقشه‌ای باشد که به تو نشان می‌دهم.» </p>
  <h3>صندوق پیمان </h3>
  <h4>(همچنین در خروج ۳۷:‌۱‌-‌۹) </h4>
  <p>
    <span class="verse-marker">۱۰</span>«صندوقی از چوب اکاسی به طول یک متر و بیست و پنج سانتی‌متر و عرض هفتاد و پنج سانتی‌متر و بلندی هفتاد و پنج سانتی‌متر بساز <span class="verse-marker">۱۱</span>و آنرا از داخل و خارج با طلای ناب ورق‌شانی کن به دورا‌دور لبۀ آن فیته‌ای از طلا باشد. <span class="verse-marker">۱۲</span>چهار حلقۀ طلائی برای آن بساز و آن‌ها را به چهار پایۀ آن نصب کن. <span class="verse-marker">۱۳</span>دو میلۀ چوبی جهت حمل صندوق از چوب درخت اکاسی تهیه کن و آن‌ها را با ورق طلا بپوشان <span class="verse-marker">۱۴</span>و در داخل حلقه‌های دو طرف صندوق قرار بده. <span class="verse-marker">۱۵</span>چوبها نباید از این حلقه‌ها خارج شود. <span class="verse-marker">۱۶</span>وقتی ساختن صندوق تمام شد، لوح‌های سنگی را که روی آن‌ها احکام من نوشته شده است به تو می‌دهم تا در داخل صندوق بگذاری. </p>
  <p>
    <span class="verse-marker">۱۷</span>سرپوشی از طلای خالص به طول یک متر و بیست و پنج سانتی‌متر و عرض هفتاد و پنج سانتی‌متر برای آن بساز. این سرپوش «تخت رحمت» نامیده می‌شود. <span class="verse-marker">۱۸</span>دو مجسمۀ کروبین (فرشتگان مقرب) از طلا را در دو سر تخت رحمت طوری نصب کن <span class="verse-marker">۱۹</span>که یک فرشته در یک سر تخت رحمت و فرشتۀ دیگری در سر دیگر آن قرار گیرد. فرشته‌ها و سرپوش باید از یک قطعه طلا ساخته شوند. <span class="verse-marker">۲۰</span>فرشتگان روبروی یکدیگر قرار گیرند و بالهای شان بر روی تخت رحمت گسترده و نگاه شان به طرف پائین باشد. <span class="verse-marker">۲۱</span>دو لوح سنگی را که به تو می‌دهم در داخل صندوق بگذار و سرپوش را روی آن قرار بده. <span class="verse-marker">۲۲</span>من در روی تخت رحمت، در بین دو فرشته‌ای که بر روی صندوق پیمان قرار دارند، با تو ملاقات می‌کنم و هدایات لازم را برای بنی‌اسرائیل می‌دهم.» </p>
  <h3>میز نان مقدس </h3>
  <h4>(همچنین در خروج ۳۷:‌۱۰‌-‌۱۶) </h4>
  <p>
    <span class="verse-marker">۲۳</span>«میزی از چوب اکاسی به طول یک متر و عرض نیم متر و ارتفاع هفتاد و پنج سانتی‌متر بساز. <span class="verse-marker">۲۴</span>آنرا با روکشی از طلای خالص بپوشان و قابی از طلا به دور لبۀ بساز. <span class="verse-marker">۲۵</span>حاشیه‌ای به عرض چهار انگشت به دور لبۀ آن درست کن. دور لبۀ حاشیه را با قاب طلا بپوشان. <span class="verse-marker">۲۶</span>چهار حلقه از طلا بساز و آن‌ها را به چهار پایه میز وصل کن. <span class="verse-marker">۲۷</span>حلقه‌ها باید نزدیک حاشیه باشد بطوری که بتوان میله‌های چوبی را برای حمل میز در داخل آن قرار داد. <span class="verse-marker">۲۸</span>این میله‌ها باید از چوب اکاسی و دارای روکش طلائی باشد. <span class="verse-marker">۲۹</span>همچنین بشقابها، کاسه‌ها، جامها و پیاله‌هائی از طلای خالص تهیه کن تا از آن‌ها برای هدایای نوشیدنی استفاده شود. <span class="verse-marker">۳۰</span>نان مقدس، باید همیشه بر میز در حضور من باشد.» </p>
  <h3>چراغدان </h3>
  <h4>(همچنین در خروج ۳۷:‌۱۷‌-‌۲۴) </h4>
  <p>
    <span class="verse-marker">۳۱</span>«یک چراغدان از طلای خالص که چکش‌کاری شده باشد، بساز. پایه و میلۀ آن از یک پارچه طلای خالص ساخته شود. <span class="verse-marker">۳۲</span>چراغدان در دو طرف خود شش شاخه داشته باشد، سه شاخه در یک طرف و سه شاخه در طرف دیگر. <span class="verse-marker">۳۳</span>در انتهای هر یک از شاخه‌ها سه پیاله به شکل شگوفۀ بادام قرار داده شود. <span class="verse-marker">۳۴</span>میلۀ چراغدان دارای چهار گل تزئینی به شکل شگوفه بادام با گلبرگ و پُندک آن باشد. <span class="verse-marker">۳۵</span>در زیر هر جفت از شاخه‌های چراغدان، یک پیاله به شکل پندک باشد. <span class="verse-marker">۳۶</span>پندکها و میلۀ چراغدان از یک پارچۀ طلای خالص چکش‌کاری شده ساخته شوند. <span class="verse-marker">۳۷</span>بعد هفت چراغ بساز و آن‌ها را بر چراغدان نصب کن تا به پیشرو بتابد. <span class="verse-marker">۳۸</span>گُلگیرها و کاسه‌ها همه از طلای خالص باشند. <span class="verse-marker">۳۹</span>چراغدان و تمام لوازم مربوطۀ آن از طلای خالص به وزن سی و پنج کیلوگرام ساخته شود. <span class="verse-marker">۴۰</span>بدان که همه را مطابق نمونه‌ای که در بالای کوه به تو نشان داده شد، بسازی.» </p>
  <a id="c26"></a>
  <h2>فصل بیست و ششم </h2>
  <h3>خیمه حضور خداوند </h3>
  <h4>(همچنین در خروج ۳۶:‌۸‌-‌۳۸) </h4>
  <p>
    <span class="verse-marker">۱</span>«خیمه حضور خداوند را با ده پرده از پارچۀ کتان نفیس بافتگی به رنگ لاجوردی، ارغوانی و سرخ بساز و آنرا با نقش کروبیان (فرشتگان مقرب) که با مهارت گلدوزی شده باشند تزئین کن. <span class="verse-marker">۲</span>هر پرده به طول چهارده متر و عرض دو متر ساخته شود و همه پرده‌ها به یک اندازه باشند. <span class="verse-marker">۳</span>این پرده‌ها پنج پنج تا به یکدیگر دوخته شوند. <span class="verse-marker">۴</span>حلقه‌هائی از ریسمان ارغوانی رنگ بساز و آن‌ها را به حاشیه پردۀ بیرونی هر تخته وصل کن. <span class="verse-marker">۵</span>پنجاه حلقه به لبۀ پردۀ اول و پنجاه حلقه به پردۀ دوم دوخته‌ شود. این حلقه‌ ها باید مقابل یکدیگر قرار بگیرند. <span class="verse-marker">۶</span>پنجاه چنگک طلائی بساز و پرده‌ها را با این چنگک‌ها بهم وصل کن تا هر دو پرده بصورت یک پارچه شود. </p>
  <p>
    <span class="verse-marker">۷</span>یازده پارچه از پشم بز برای پوشش خیمه بباف. <span class="verse-marker">۸</span>طول هر کدام آن پانزده متر و عرض آن دو متر باشد. <span class="verse-marker">۹</span>از این قطعات یک تختۀ پنج‌تائی و یک تختۀ شش‌تائی بساز. قطعۀ ششم تختۀ دوم را که پیشروی خیمه آویزان می‌شود، دولا کن. <span class="verse-marker">۱۰</span>پنجاه حلقه در حاشیۀ تختۀ اول و پنجاه حلقه در حاشیه تختۀ دوم وصل کن. <span class="verse-marker">۱۱</span>پنجاه چنگک برنجی بساز و آن‌ها را در داخل حلقه‌ها قرار بده تا هر دو تخته بهم وصل شوند و یک پوشش واحد را تشکیل بدهد. <span class="verse-marker">۱۲</span>قسمت اضافی این پرده‌ها در پشت خیمه آویخته شود. <span class="verse-marker">۱۳</span>این پوشش خیمه نیم متر از پشت و نیم متر از پیشرو آویزان باشد تا خیمه را بپوشاند. </p>
  <p>
    <span class="verse-marker">۱۴</span>دو پوشش دیگر تهیه کن، یکی از پوست قوچ که آش داده شده باشد و دیگری از چرم نفیس و هر دو را بروی پوشش اولی بینداز. </p>
  <p>
    <span class="verse-marker">۱۵</span>چوکات هائی از چوب اکاسی بساز. <span class="verse-marker">۱۶</span>بلندی هر چوکات پنج متر و عرض آن هفتاد و پنج سانتی متر باشد. <span class="verse-marker">۱۷</span>چوکات‌ها را با دو گیرا بهم وصل کن. <span class="verse-marker">۱۸</span>بیست چوکات برای قسمت جنوبی خیمه بساز. <span class="verse-marker">۱۹</span>چهل پایۀ نقره‌ای در زیر این بیست ستون قرار بده ـ دو پایه در زیر هر چوکات قرار گیرد تا گیراها را محکم نگهدارد <span class="verse-marker">۲۰</span>بیست چوکات با چهل پایۀ نقره‌ای هم برای قسمت شمالی بساز <span class="verse-marker">۲۱</span>که در زیر هر کدام دو پایۀ نقره‌ای باشد. <span class="verse-marker">۲۲</span>شش چوکات دیگر برای عقب خیمه درست کن. <span class="verse-marker">۲۳</span>دو چوکات هم برای دو کنج عقب خیمه بساز. <span class="verse-marker">۲۴</span>این دو چوکات باید از پائین تا بالا بوسیلۀ حلقه‌ها بهم وصل شوند. <span class="verse-marker">۲۵</span>بنابراین، جمعاً هشت چوکات با شانزده پایه نقره‌ای بساز که دو پایه در زیر هر چوکات قرار گیرد. </p>
  <p>
    <span class="verse-marker">۲۶</span>پانزده پشت بند از چوب اکاسی بساز. پنج پشت بند برای چوکات‌های یک طرف خیمه، <span class="verse-marker">۲۷</span>پنج پشت بند برای چوکات‌های طرف دیگر و پنج پشت بند برای چوکات‌های قسمت غربی یعنی عقب خیمه. <span class="verse-marker">۲۸</span>پشت بند وسطی باید در تمام طول خیمه امتداد یابد. <span class="verse-marker">۲۹</span>روکش تمام این چوکات ها طلا باشد. برای نگاهداشتن پشت بند ها حلقه‌هائی از طلا بساز. پشت بندها را نیز با روکش طلا بپوشان. <span class="verse-marker">۳۰</span>خیمه را باید مطابق نمونه‌ای که در بالای کوه به تو نشان دادم بسازی. </p>
  <p>
    <span class="verse-marker">۳۱</span>پرده‌ای در داخل خیمه از پارچۀ کتان نفیس بافتگی و نخهای لاجوردی، ارغوانی و سرخ تهیه کن و آن را با نقش‌های کروبیان (فرشتگان مقرب) گلدوزی کن. <span class="verse-marker">۳۲</span>چهار ستون از چوب اکاسی با روکش طلا که چهار چنگک طلا داشته باشد بر چهار پایۀ نقره‌ای قرار ده و پرده را به چنگک ها آویزان کن. <span class="verse-marker">۳۳</span>این پرده را بین «جایگاه مقدس» و «قُدس‌الاقداس» بیاویز و صندوق پیمان را که در آن دو لوح سنگی گذاشته شده در پشت پرده قرار بده. <span class="verse-marker">۳۴</span>صندوق با تخت رحمت که بالای آن قرار دارد، در قُدس‌الاقداس گذاشته شود. <span class="verse-marker">۳۵</span>میز را در خارج از قُدس‌الاقداس، در قسمت شمالی خیمه و چراغدان را در سمت جنوب آن، قرار بده. </p>
  <p>
    <span class="verse-marker">۳۶</span>برای دروازۀ خیمه، پرده‌ای از پارچۀ کتان نفیس بافتگی که با نخ‌های لاجوردی، ارغوانی و سرخ گلدوزی شده باشد، درست کن. <span class="verse-marker">۳۷</span>برای این پرده پنج ستون از چوب اکاسی که با طلا پوشانیده شده و دارای چنگک‌های طلائی باشد، بساز. پنج پایۀ برنجی هم برای این پنج ستون درست کن.» </p>
  <a id="c27"></a>
  <h2>فصل بیست و هفتم </h2>
  <h3>قربانگاه </h3>
  <h4>(همچنین در خروج ۳۸:‌۱‌-‌۷) </h4>
  <p>
    <span class="verse-marker">۱</span>«قربانگاهی از چوب اکاسی به صورت مربع بساز که طول هر ضلع آن دو و نیم متر و ارتفاع آن یک و نیم متر باشد. <span class="verse-marker">۲</span>چهار شاخک در چهار کنج آن بساز. شاخکها و قربانگاه باید از یک قطعه چوب ساخته‌ شود و روکش برنجی داشته باشد. <span class="verse-marker">۳</span>لوازم آن که عبارتند از خاک اندازها برای برداشتن خاکستر، کفگیرها، چنگک‌ها، آتشگیر‌ها، همه باید برنجی باشند. <span class="verse-marker">۴</span>یک منقل برنجی شبکه‌دار بساز و چهار حلقۀ برنجی برای حمل آن در چهار کنج آن نصب کن. <span class="verse-marker">۵</span>منقل را در زیر لبۀ قربانگاه قرار بده بطوری که در نیمه فوقانی قربانگاه قرار بگیرد. <span class="verse-marker">۶</span>میله‌هائی از چوب اکاسی برای حمل آن بساز و آن‌ها را با روکش برنجی بپوشان. <span class="verse-marker">۷</span>موقع حمل قربانگاه این میله‌ها را از داخل حلقه‌هائی که در دو طرف قربانگاه نصب شده بگذران. <span class="verse-marker">۸</span>قربانگاه را مطابق نمونه‌ای که در بالای کوه به تو نشان دادم از تخته چوبی میان خالی بساز.» </p>
  <h3>صحن خیمۀ حضور خداوند </h3>
  <h4>(همچنین در خروج ۳۸:‌۹‌-‌۲۰) </h4>
  <p>
    <span class="verse-marker">۹</span>«صحنی برای خیمۀ حضور خداوند بساز. پرده‌های قسمت جنوبی آن از پارچۀ کتان نفیس بافتگی به طول پنجاه متر باشند. <span class="verse-marker">۱۰</span>این پرده‌ها از بیست ستون برنجی که بر بیست پایۀ برنجی قرار دارند، ذریعۀ چنگک‌ها و میله‌های نقره‌ای آویزان شوند. <span class="verse-marker">۱۱</span>طول پرده‌های قسمت شمالی نیز باید پنجاه متر باشد و از بیست ستون برنجی که بر بیست پایۀ برنجی قرار دارد بوسیلۀ چنگک‌ها و میله‌های نقره‌ئی آویزان شود. <span class="verse-marker">۱۲</span>طول پرده‌های قسمت غربی باید بیست و پنج متر بوده دارای ده ستون و ده پایه باشد. <span class="verse-marker">۱۳</span>عرض صحن خیمه بیست و پنج متر و رو به مشرق باشد. <span class="verse-marker">۱۴-۱۵</span>در هر دو طرف دروازۀ دخول خیمه، یک پرده به طول هفت و نیم متر و عرض دو متر و سی سانتی متر بساز که هر کدام بوسیلۀ ستون و سه پایه نگهداشته شود. <span class="verse-marker">۱۶</span>برای دروازۀ صحن، یک پرده به طول ده متر از پارچۀ کتان نفیس بافتگی تهیه کن و با نخهای لاجوردی، ارغوانی و سرخ گلدوزی کرده آن را از چهار ستون که بر چهار پایه قرار دارد بیاویز. <span class="verse-marker">۱۷</span>تمام ستونهای اطراف صحن باید بوسیله پشت بندهای نقره‌ئی بهم وصل شوند و چنگک‌های آن‌ها از نقره و پایه‌های آن‌ها از برنج باشد. <span class="verse-marker">۱۸</span>پس طول صحن باید پنجاه متر، عرض آن بیست و پنج متر و ارتفاع آن دو و نیم متر باشد. پرده‌ها نیز از پارچۀ کتان نفیس بافتگی و ستونها از برنج ساخته شوند. <span class="verse-marker">۱۹</span>تمام لوازم دیگری که برای خیمه به‌کار برده می‌شود و همه میخهای خیمه و صحن آن باید برنجی باشند.» </p>
  <h3>مراقبت از شمعدان </h3>
  <h4>(همچنین در لاویان ۲۴:‌۱‌-‌۴) </h4>
  <p>
    <span class="verse-marker">۲۰</span>«به بنی‌اسرائیل هدایت بده که روغن زیتون اعلی برای چراغها بیاورند تا چراغها همیشه روشن باشند. <span class="verse-marker">۲۱</span>هارون و پسرانش، چراغدان را در خیمۀ حضور خداوند، بیرون پرده‌ای که در مقابل صندوق پیمان است، قرار دهد تا شب و روز در حضور من روشن باشد. این حکم برای همیشه، نسل بعد از نسل در اسرائیل فریضۀ ابدی است.» </p>
  <a id="c28"></a>
  <h2>فصل بیست و هشتم </h2>
  <h3>لباس کاهنان </h3>
  <h4>(همچنین در خروج ۳۹:‌۱‌-‌۷) </h4>
  <p>
    <span class="verse-marker">۱</span>«برادرت هارون و پسرانش ناداب، ابیهو، ایلعازَر و ایتامار را از بقیه قوم اسرائیل جدا کن و به حضور من بیاور تا به عنوان کاهن مرا خدمت کنند. <span class="verse-marker">۲</span>برای برادرت هارون لباس کاهنی که زیبا و برازنده باشد، تهیه کن. <span class="verse-marker">۳</span>به خیاطانی که استعداد و مهارتِ دوختن داده‌ام، هدایت بده که لباسهای هارون را بدوزند تا او به عنوان کاهن زندگی خود را وقف خدمت من کند. <span class="verse-marker">۴</span>لباسها باید شامل این چیزها باشند: سینه‌پوش، ایفود (جامۀ مخصوص کاهنان)، ردا، پیراهن خامکدوزی، دستار و کمربند. خیاطان باید برای برادرت هارون و پسرانش لباسهای کاهنی بدوزند تا بتوانند به عنوان کاهنان در خدمت من باشند. </p>
  <p>
    <span class="verse-marker">۵</span>اینها باید از پارچه‌های پشمی به رنگ لاجوردی، ارغوانی و سرخ و رشته‌های طلائی و کتان اعلی ساخته شود. <span class="verse-marker">۶</span>خیاطان باید جامۀ مخصوص کاهنان را از پارچۀ پشمی به رنگ لاجوردی، ارغوانی و سرخ، رشته‌های طلائی و کتان ظریف مزین با خامکدوزی بسازند. <span class="verse-marker">۷</span>دو فیتۀ سینه‌پوش از پیشرو و عقبِ شانه‌ها بهم وصل شوند. <span class="verse-marker">۸</span>دو فیتۀ دیگر نیز برای دور کمر به همان ترتیب از رشته‌های طلا و نخهای لاجوردی، ارغوانی و سرخ و پارچۀ کتان نفیس بافتگی ساخته شده به آن وصل باشد. <span class="verse-marker">۹</span>دو قطعه سنگ عقیق تهیه کن و نامهای دوازده پسر اسرائیل را روی آن‌ها حک کن، <span class="verse-marker">۱۰</span>یعنی روی هر سنگ شش نام به ترتیب سن شان. <span class="verse-marker">۱۱</span>مانند یک جواهر فروش و حکاک ماهر نامهای پسران اسرائیل را روی سنگها حک کن آن‌ها را در قابهای طلا بگذار. <span class="verse-marker">۱۲</span>سپس آن دو سنگ را به فیته‌های شانۀ ایفود نصب کن، تا به این ترتیب، هارون نامهای پسران اسرائیل بر شانه‌های خود حمل کند و من، خداوند همیشه قوم برگزیدۀ خود را به یاد آورم. <span class="verse-marker">۱۳-۱۴</span>دو زنجیر بافتگی از طلای خالص بساز و آن‌ها را به قابهائی که سر شانۀ ایفود است، وصل کن.» </p>
  <h3>سینه‌پوش </h3>
  <h4>(همچنین در خروج ۳۹:‌۸‌-‌۲۱) </h4>
  <p>
    <span class="verse-marker">۱۵</span>«برای کاهن یک سینه‌پوش جهت پی بردن به خواست خدا تهیه کن و آن را مثل ایفود از پارچۀ ظریف و خوش‌بافت کتان، نخ‌های لاجوردی، ارغوانی و سرخ و رشته‌های طلا بدوز و گلدوزی کن. <span class="verse-marker">۱۶</span>این سینه‌پوش باید دولا و بصورت یک کیسۀ چهار کنجه با طول و عرض یک بِلِست باشد. <span class="verse-marker">۱۷</span>چهار ردیف سنگهای قیمتی که هر ردیف سه سنگ داشته باشد روی آن نصب کن. سنگهای ردیف اول عقیق سرخ، یاقوت زرد و لعل، <span class="verse-marker">۱۸</span>ردیف دوم زمرد، یاقوت و الماس، <span class="verse-marker">۱۹</span>ردیف سوم فیروزه، عقیق سفید و لعل بنفش، <span class="verse-marker">۲۰</span>ردیف چهارم یاقوت کبود، عقیق جگری و یشم باشد. سنگها باید در قابهای طلا نشانده شوند. <span class="verse-marker">۲۱</span>بر هر یک از این سنگها نام یکی از پسران اسرائیل به نمایندگی دوازده قبیلۀ اسرائیل حک شود. <span class="verse-marker">۲۲</span>برای سینه‌پوش زنجیرهائی از طلای خالص تابیده بساز. <span class="verse-marker">۲۳</span>دو حلقۀ طلائی هم تهیه کرده به دو کنج فوقانی سینه‌پوش وصل کن. <span class="verse-marker">۲۴</span>دو سر زنجیرهای طلا را به دو حلقه‌ای که در گوشه‌های سینه‌پوش قرار دارد وصل کن. <span class="verse-marker">۲۵</span>دو سر دیگر زنجیرها به قابهای سر شانه وصل شود، به همین ترتیب، آن‌ها را به فیته‌های پیشروی ایفود ببند. <span class="verse-marker">۲۶</span>بعد دو حلقۀ طلای دیگر بساز و آن‌ها را به دو کنج پائین سینه‌پوش و به گوشۀ داخلی آن، در کنار ایفود وصل کن. <span class="verse-marker">۲۷</span>دو حلقه طلائی دیگر هم بساز و آن‌ها را به قسمت پائین فیته‌هائی که از شانۀ ایفود آویخته می‌شود، کمی بالا‌تر از کمربند نصب کن. <span class="verse-marker">۲۸</span>بعد حلقه‌های سینه‌پوش را با فیتۀ لاجوردی رنگ به حلقه‌های ایفود که بالای کمربند قرار دارد، ببند تا سینه‌پوش از ایفود جدا نشود. </p>
  <p>
    <span class="verse-marker">۲۹</span>به این ترتیب، وقتی هارون به جایگاه مقدس داخل می‌شود، نامهای قبایل اسرائیل را که روی سینه‌پوش حک شده، با خود حمل می‌کند و من، خداوند همیشه آن‌ها را به یاد می‌آورم. <span class="verse-marker">۳۰</span>سنگهای اوریم و تُمیم را در سینه‌پوش بگذار تا هر وقتی که هارون به حضور من می‌آید آن‌ها را با خود داشته باشد و بداند که خواست و ارادۀ من در مورد قوم اسرائیل چیست.» (اوریم و تُمیم دو چیزی بودند که جهت پی بردن خواست و ارادۀ خداوند توسط کاهنان به کار برده می‌شد.) </p>
  <h3>لباسهای دیگر کاهنان </h3>
  <h4>(همچنین در خروج ۳۹:‌۲۲‌-‌۳۱) </h4>
  <p>
    <span class="verse-marker">۳۱</span>«ردای که زیرایفود پوشیده می‌شود، باید از یک پارچۀ لاجوردی رنگ ساخته شود و <span class="verse-marker">۳۲</span>دارای شگافی برای سر باشد و حاشیۀ دَورِ شگاف، بافته‌شده باشد تا پاره نشود. <span class="verse-marker">۳۳-۳۴</span>حاشیۀ دورا‌دور دامن ردا را با پوپک‌هائی به شکل انار که از نخهای پشمی به رنگهای لاجوردی، ارغوانی و سرخ ساخته شده باشد، تزئین کن و در وسط هر دو پوپک یک زنگولۀ طلائی بیاویز. <span class="verse-marker">۳۵</span>هارون در موقعی که برای خدمت به جایگاه مقدس می‌رود باید این ردا را بپوشد و تا وقتی که در جایگاه مقدس و به حضور من وارد می‌شود و یا آنجا را ترک می‌کند، صدای زنگوله‌ها شنیده شود، مبادا بمیرد. </p>
  <p>
    <span class="verse-marker">۳۶</span>لوحه‌ای از طلای خالص بساز و این کلمات را روی آن حک کن: «وقفِ خداوند شده است.» <span class="verse-marker">۳۷</span>این لوحه را بوسیلۀ یک فیتۀ لاجوردی به پیشروی دستار هارون ببند. <span class="verse-marker">۳۸</span>هارون باید آنرا بر پیشانی خود ببندد تا بنی‌اسرائیل مطمئن باشند که من، خداوند قربانی‌هائی را که بنی‌اسرائیل به من تقدیم می‌کنند، می‌پذیرم و هر گناه و خطائی که در مورد قربانی‌های خود کرده باشند، می‌بخشم. </p>
  <p>
    <span class="verse-marker">۳۹</span>پیراهن هارون را از پارچۀ ظریف کتان بباف. دستاری از پارچۀ ظریف کتان و یک کمربند خامکدوزی نیز برای او بساز. </p>
  <p>
    <span class="verse-marker">۴۰</span>برای پسران هارون هم پیراهن، کمربند و کلاه که زیبا و برازنده باشند تهیه کن. <span class="verse-marker">۴۱</span>این لباسها را به برادرت هارون و پسرانش بپوشان و سر شان را با روغن مسح کرده آن‌ها را برای وظیفۀ کاهنی تعیین و تقدیس کن. <span class="verse-marker">۴۲</span>برای آن‌ها زیر‌لباسی‌های از کتان بدوز تا عورت آن‌ها را از کمر تا ران بپوشاند. <span class="verse-marker">۴۳</span>هارون و پسرانش هر وقت به خیمۀ حضور خداوند وارد می‌شوند و یا به قربانگاه و یا برای خدمت به جایگاه مقدس می‌روند باید این زیر‌لباسی بپوشند، تا مبادا عورت آن‌ها دیده شود و بمیرند. این روش برای هارون و اولاده‌اش یک قانون ابدی خواهد بود.» </p>
  <a id="c29"></a>
  <h2>فصل بیست و نهم </h2>
  <h3>مراسم تقدیس هارون و پسرانش به مقام کاهنی </h3>
  <h4>(همچنین در لاویان ۸:‌۱‌-‌۳۶) </h4>
  <p>
    <span class="verse-marker">۱</span>«مراسم تقدیس هارون و پسرانش به مقام کاهنی به این ترتیب صورت بگیرد: یک گوساله و دو قوچ بی‌عیب، <span class="verse-marker">۲</span>نان بدون خمیر مایه، قرصهای نازک روغنی که از آرد نرم اعلی پخته شده باشد، تهیه کن. <span class="verse-marker">۳</span>نانها را در یک تکری بگذار و وقتیکه گوساله و قوچها را قربانی می‌کنی برای من تقدیم کن. </p>
  <p>
    <span class="verse-marker">۴</span>هارون و پسرانش را به مدخل خیمۀ حضور خداوند بیاور و آن‌ها را غسل بده. <span class="verse-marker">۵</span>سپس پیراهن، چپن، ایفود و سینه‌پوش را به هارون بپوشان و کمربند را روی ایفود ببند. <span class="verse-marker">۶</span>دستار را با نیم تاج طلا بر سرش بگذار. <span class="verse-marker">۷</span>بعد روغن مسح را بر سرش بریز و او را مسح کن. <span class="verse-marker">۸</span>سپس لباس پسرانش را به آن‌ها بپوشان. <span class="verse-marker">۹</span>کلاه بر سر‌شان بگذار. آنگاه کمربند را به کمر هارون و پسرانش ببند. به این ترتیب، آن‌ها را تقدیس کن و مقام کاهنی برای همیشه به آن‌ها و اولادۀ‌شان تعلق می‌گیرد. </p>
  <p>
    <span class="verse-marker">۱۰</span>گوساله را در پیشروی خیمۀ حضور خداوند بیاور. هارون و پسرانش دستهای خود را بر سرش بگذارند <span class="verse-marker">۱۱</span>و تو گوساله را در مدخل خیمۀ حضور خداوند در حضور خداوند قربانی کن. <span class="verse-marker">۱۲</span>اندکی از خون گوساله را با انگشت خود بر شاخهای قربانگاه بمال و بقیه را در پای آن بریز. <span class="verse-marker">۱۳</span>بعد تمام چربیهای روی شکم، جگر، گرده‌ها و چربی دور آن‌ها را گرفته به عنوان هدیه برای من، بر قربانگاه بسوزان، <span class="verse-marker">۱۴</span>اما گوشت و پوست و سرگین آن را در بیرون اردوگاه برده به عنوان قربانی گناه بسوزان. </p>
  <p>
    <span class="verse-marker">۱۵</span>بعد هارون و پسرانش دستهای خود را بر سر یکی از قوچها بگذارند <span class="verse-marker">۱۶</span>و تو آن را قربانی کن. خون قوچ را به چهار طرف قربانگاه بپاش. <span class="verse-marker">۱۷</span>سپس قوچ را قطعه قطعه کن. اعضای داخلی و پاچه‌هایش را بشوی و آن‌ها را با کله و قطعات قوچ، <span class="verse-marker">۱۸</span>بر قربانگاه بگذار و همه را بسوزان. بوی این قربانی که بر آتش برای خداوند قربانی می‌شود، مورد پسند خداوند است. </p>
  <p>
    <span class="verse-marker">۱۹</span>بعد قوچ دوم، یعنی قوچ تقدیس را بگیر و هارون و پسرانش دستهای خود را بر سر آن بگذارند. <span class="verse-marker">۲۰</span>سپس تو آن را قربانی کن و اندکی از خون آن را گرفته به نرمک گوش راست، شست دست راست و شست پای راست هارون و پسرانش بمال و بقیه را به اطراف قربانگاه بپاش. <span class="verse-marker">۲۱</span>سپس کمی از خونیکه بر قربانگاه است بگیر و با روغن مسح بر هارون و پسران او و بر لباسهای شان پاش بده. به این ترتیب، آن‌ها و لباسهای شان تقدیس می‌شوند. </p>
  <p>
    <span class="verse-marker">۲۲</span>همچنین، چربی، دنبه، چربی روی شکم، قسمت خوب جگر، گرده‌ها و چربی دور آن‌ها و ران راست قوچ تقدیس را <span class="verse-marker">۲۳</span>با یک نان، یک قرص نان روغنی و یک نان نازکِ فطیر که در بین تکری است گرفته <span class="verse-marker">۲۴</span>همه را بر دست هارون و پسرانش بگذار تا به عنوان هدیۀ مخصوص در حضور خداوند تکان بدهند. <span class="verse-marker">۲۵</span>بعد آن‌ها را از دست شان بگیر همراه با قربانی سوختنی بر قربانگاه بسوزان. بوی این قربانی که بر آتش تقدیم می‌شود، مورد پسند خداوند است. <span class="verse-marker">۲۶</span>آنگاه سینۀ قوچی را که برای هارون تقدیس شده به‌دست بگیر و آن را به عنوان هدیۀ مخصوص در حضور خداوند تکان بده و بعد آن را برای خود بگیر. </p>
  <p>
    <span class="verse-marker">۲۷</span>سینه و رانی را که به عنوان هدیۀ مخصوص تکان داده شد، تقدیس کن و به هارون و پسرانش بده. <span class="verse-marker">۲۸</span>برای قوم اسرائیل این امر یک فریضۀ ابدی است که وقتی آن‌ها هدیۀ سلامتی تقدیم می‌کنند، سینه و ران حیوان به کاهنان تعلق می‌گیرد، و این هدیه ایست از جانب مردم برای خداوند. </p>
  <p>
    <span class="verse-marker">۲۹</span>لباسهای مقدس هارون باید بعد از او به پسرانش برسد تا در آن‌ها مسح و تقدیس گردند. <span class="verse-marker">۳۰</span>پسر هارون که جانشین او می‌شود تا در جایگاه مقدس خدمت کند، باید آن لباسها را مدت هفت روز بپوشد. </p>
  <p>
    <span class="verse-marker">۳۱</span>گوشتِ قوچ مخصوص مراسم تقدیس را گرفته در یک جای مقدس در آب جوش بده. <span class="verse-marker">۳۲</span>هارون و پسرانش گوشت را با نانی که در تکری است، در مدخل خیمۀ حضور خداوند بخورند. <span class="verse-marker">۳۳</span>فقط خود آن‌ها غذائی را که در هنگام مراسم تقدیس و کفارۀ آن‌ها تهیه شده، بخورند. چون این غذا مقدس است، اشخاص عادی نباید از آن بخورند. <span class="verse-marker">۳۴</span>اگر چیزی از این گوشت و نان باقی بماند، آن را بسوزان، چون مقدس است نباید خورده شود. </p>
  <p>
    <span class="verse-marker">۳۵</span>به این ترتیب، قراریکه به تو هدایت دادم، مراسم تقدیس هارون و پسرانش را به مقام کاهنی اجرا کن. مدت این مراسم هفت روز است. <span class="verse-marker">۳۶</span>در این مدت هفت روز، روزانه یک گوساله را برای کفارۀ گناهان قربانی کن. این قربانی، قربانگاه را طاهر می‌سازد. بعد قربانگاه را با روغن زیتون تدهین کن تا مقدس شود. <span class="verse-marker">۳۷</span>برای هفت روز، هر روز برای قربانگاه کفاره شود تا قربانگاه کاملاً تقدیس گردد و هر چیز و یا هر کسیکه به آن تماس کند صدمه خواهد دید.» </p>
  <h3>هدایای روزانه </h3>
  <h4>(همچنین در اعداد ۲۸:‌۱‌-‌۸) </h4>
  <p>
    <span class="verse-marker">۳۸</span>«هر روز دو برۀ یک ساله را بر قربانگاه قربانی کن. <span class="verse-marker">۳۹</span>یکی را در صبح و دیگری را در شام. <span class="verse-marker">۴۰</span>با برۀ اول یک کیلو آرد اعلی که با یک لیتر روغن زیتون مخلوط شده باشد، تقدیم نما. همچنین یک لیتر شراب نیز به عنوان هدیۀ نوشیدنی تقدیم کن. <span class="verse-marker">۴۱</span>برۀ دومی هنگام شام قربانی شود. با این بره همان مقدار آرد و شراب تقدیم کن. بوی این قربانی که بر آتش تقدیم می‌شود، مورد پسند خداوند است. <span class="verse-marker">۴۲</span>این قربانی سوختنی باید همیشه در مدخل خیمۀ حضور خداوند در حضور من تقدیم شود، زیرا در همانجا با قوم برگزیدۀ خود ملاقات و با تو صحبت می‌کنم. <span class="verse-marker">۴۳</span>در آنجا با قوم برگزیدۀ خود سخن می‌گویم و حضور پُر‌جلال من آنجا را مقدس می‌سازد. <span class="verse-marker">۴۴</span>من خیمۀ حضور خداوند، قربانگاه، هارون و پسرانش را که بحیث کاهنان من برگزیده شده‌اند، تقدیس می‌کنم. <span class="verse-marker">۴۵</span>من در میان قوم برگزیدۀ خود ساکن خواهم شد و خدای آن‌ها خواهم بود. <span class="verse-marker">۴۶</span>آن‌ها خواهند دانست که من خداوند، خدای شان هستم که آن‌ها را از مصر بیرون آوردم تا در میان شان ساکن باشم. من خداوند، خدای شان می‌باشم.» </p>
  <a id="c30"></a>
  <h2>فصل سی‌ام </h2>
  <h3>قربانگاه بُخُور </h3>
  <h4>(همچنین در خروج ۳۷:‌۲۵‌-‌۲۸) </h4>
  <p>
    <span class="verse-marker">۱-۲</span>«قربانگاهی بشکل مربع که هر ضلع آن نیم متر و ارتفاع آن یک متر باشد، از چوب اکاسی بساز تا بر آن خوشبوئی بسوزانند. هر کنج آن دارای یک برآمدگی بشکل شاخک بوده و با خودِ قربانگاه از یک قطعه چوب ساخته شود. <span class="verse-marker">۳</span>قربانگاه و شاخکها را با طلای خالص بپوشان. قابی از طلا به دورادور آن بساز. <span class="verse-marker">۴</span>در دو طرف قربانگاه، در زیر قاب طلائی دو حلقه برای جا دادن میله‌ها جهت حمل قربانگاه نصب کن. <span class="verse-marker">۵</span>این میله‌ها از چوب اکاسی ساخته شده و روکش طلایی داشته باشد. <span class="verse-marker">۶</span>قربانگاه را در بیرون پرده‌ای که پیشروی صندوق پیمان آویزان است قرار بده. من در آنجا با تو ملاقات می‌کنم. <span class="verse-marker">۷</span>هر صبح، وقتی هارون چراغها را از تیل پُر و آماده می‌کند، باید بر آن قربانگاه بُخُور خوشبو و معطر بسوزاند. <span class="verse-marker">۸</span>همچنین هنگام شام که چراغها را روشن می‌کند، در حضور خداوند بُخُور بسوزاند. این عمل باید برای همیشه نسل اندر نسل صورت بگیرد. <span class="verse-marker">۹</span>بُخُور ممنوع، قربانی سوختنی، هدیۀ آردی و نوشیدنی بر آن تقدیم نشود. <span class="verse-marker">۱۰</span>سالانه یکبار هارون با پاشیدن خون قربانی گناه بر چهار شاخکهای قربانگاه، آن را تقدیس کند. این مراسم باید هر سال و نسل اندر نسل اجرا شود. چون این قربانگاه برای خداوند وقف شده مقدس می‌باشد.» </p>
  <h3>هدیه برای خیمۀ حضور خداوند </h3>
  <p>
    <span class="verse-marker">۱۱</span>خداوند به موسی فرمود: <span class="verse-marker">۱۲</span>«وقتی از بنی‌اسرائیل سرشماری می‌کنی و هر کسی که شمار می‌شود، باید برای جان خود فدیه بدهد تا در وقت سرشماری بلائی بر سر آن‌ها نازل نشود. <span class="verse-marker">۱۳</span>هر کسی که سرشماری می‌شود، باید نیم مثقال نقره به من فدیه بدهد. <span class="verse-marker">۱۴</span>کسانی که بیست ساله و بالا‌تر هستند باید سرشماری شوند و همین هدیه را به خداوند بدهند. <span class="verse-marker">۱۵</span>کسی که ثروتمند است از این اندازه زیادتر نپردازد و آنکه فقیر است کمتر ندهد، زیرا این هدیه را برای فدیۀ جانهای خود به من می‌پردازند. <span class="verse-marker">۱۶</span>پولی را که از این بابت از قوم اسرائیل جمع می‌کنی، باید برای ترمیم و حفظ مراقبت خیمۀ حضور خداوند به مصرف برسد. این فدیه‌ای که می‌دهند آن‌ها را بیاد من می‌آورند تا از آن‌ها محافظت کنم.» </p>
  <h3>حوض برنجی </h3>
  <p>
    <span class="verse-marker">۱۷</span>خداوند به موسی فرمود: <span class="verse-marker">۱۸</span>«یک حوض برنجی که پایه‌هایش نیز برنجی باشد، برای شستشو بساز. آن را بین خیمۀ حضور خداوند و قربانگاه قرار بده و از آب پُر کن. <span class="verse-marker">۱۹-۲۰</span>پیش از آنکه هارون و پسرانش به داخل خیمۀ حضور خداوند می‌روند یا بر قربانگاه قربانی سوختنی تقدیم می‌کنند، باید دستها و پاهای خود را بشویند، ورنه می‌میرند. <span class="verse-marker">۲۱</span>هارون، پسرانش و نسلهای آیندۀ‌شان همیشه این قاعده را رعایت کنند.» </p>
  <h3>روغن مسح </h3>
  <p>
    <span class="verse-marker">۲۲</span>خداوند به موسی فرمود: <span class="verse-marker">۲۳</span>«این مواد خوشبو را تهیه کن: شش کیلوگرام مُرِ خالص، سه کیلوگرام دارچینی معطر، سه کیلوگرام نی خوشبو، <span class="verse-marker">۲۴</span>شش کیلوگرام سلیخه (پوست درختی خوشبو شبیه به دارچین) را با چهار لیتر روغن زیتون مخلوط کن <span class="verse-marker">۲۵</span>و از ترکیب آن‌ها روغنِ مقدس مسح بساز. <span class="verse-marker">۲۶-۲۷</span>با این روغن معطر خیمۀ حضور خداوند، صندوق پیمان، میز با تمام وسایل آن، چراغدان با تمام لوازم آن، قربانگاه بُخُور، <span class="verse-marker">۲۸</span>قربانگاه قربانی سوختنی همراه با تمام وسایل آن، حوض و پایه‌های آن مسح شوند. <span class="verse-marker">۲۹</span>همه را تقدیس کن تا کاملاً مقدس شوند، و هر چیز و یا هر کسی که به آن تماس کند، صدمه خواهد دید. <span class="verse-marker">۳۰</span>بعد با همین روغن هارون و پسرانش را مسح و تقدیس کن تا کاهنان من باشند. <span class="verse-marker">۳۱</span>به قوم اسرائیل بگو که از این روغنِ مقدس مسح باید همیشه برای خدمت من استفاده شود، <span class="verse-marker">۳۲</span>و نباید بر اشخاص عادی و معمولی بریزید و یا مثل آن درست کنید. <span class="verse-marker">۳۳</span>اگر کسی مثل آن بسازد و یا بر کسیکه شایستۀ آن نباشد ریخته شود، از بین قوم برگزیدۀ من طرد می‌گردد.» </p>
  <h3>بُخُور </h3>
  <p>
    <span class="verse-marker">۳۴</span>خداوند به موسی فرمود: «از این مواد معطر بقدر مساوی تهیه کن: مَیعَه، اظفار، قِنه و کُندُر خالص. <span class="verse-marker">۳۵</span>این مواد خوشبو را با نمک مخلوط کرده از آن بُخُور مقدس و خالص درست کن. <span class="verse-marker">۳۶</span>کمی از آن را بصورت پودر بکوب و در خیمۀ حضور خداوند، جائی که با تو ملاقات می‌کنم، بگذار. <span class="verse-marker">۳۷</span>هرگز نباید بُخُوری با این ترکیب برای خود درست کنید، زیرا برای من است و آن را مقدس بدانید. <span class="verse-marker">۳۸</span>هر کسی که مثل این برای خود بُخُوری بسازد، از بین قوم اسرائیل طرد می‌شود.» )مَیعَه مادۀ چسپناکی است که از درخت مخصوصی تراوش می‌کند. اظفار یا ناخنک از میده کردن یک نوع صدف دریایی به‌دست می‌آید. قِنه فشرده‌ای از یک نوع ادویه طبیعی است. کُندر ماده خوشبویی است که از درخت مخصوصی تراوش می‌کند.) </p>
  <a id="c31"></a>
  <h2>فصل سی و یکم </h2>
  <h3>صنعتگران خیمۀ حضور خداوند </h3>
  <h4>(همچنین در خروج ۳۵:‌۳۰‌-‌۳۶:‌۱) </h4>
  <p>
    <span class="verse-marker">۱</span>خداوند به موسی فرمود: <span class="verse-marker">۲</span>«من بزل‌ئیل پسر اوری نواسۀ حور را که از قبیلۀ یهودا است، انتخاب کرده‌ام. <span class="verse-marker">۳</span>او را از روح خود پُر ساخته‌ام و به او استعداد و دانش و در هر گونه هنر مهارت بخشیده‌ام. <span class="verse-marker">۴-۵</span>او در ساختن ظروف طلا و نقره و برنج، همچنین در حجاری و ترصیع آن و نجاری و خراطی و صنایع دیگر استاد است. <span class="verse-marker">۶</span>اُهولیاب، پسر اخیسامَک را که از قبیلۀ دان است، انتخاب کرده‌ام تا معاون و دستیار او باشد. علاوتاً به تمام صنعتگران دیگری که با او کار می‌کنند استعداد خاصی بخشیده‌ام تا بتوانند تمام آن چیزهائی را که هدایت داده‌ام، بسازند. <span class="verse-marker">۷</span>خیمۀ حضور خداوند، صندوق پیمان با تخت رحمت که بر سر آن قرار دارد، تمام لوازم خیمۀ حضور خداوند، <span class="verse-marker">۸</span>میز و ظروف آن، چراغدان طلای خالص و وسایل آن، قربانگاه دود کردن خوشبوئی، <span class="verse-marker">۹</span>قربانگاه قربانیهای سوختنی با لوازم آن، <span class="verse-marker">۱۰</span>لباس مخصوص کاهنی برای هارون و پسرانش، <span class="verse-marker">۱۱</span>روغن مسح و خوشبوئی برای جایگاه مقدس و همه این چیزها را درست همانطوری که هدایت داده‌ام، بسازند.» </p>
  <h3>سَبَت، روز استراحت </h3>
  <p>
    <span class="verse-marker">۱۲</span>خداوند به موسی فرمود: <span class="verse-marker">۱۳</span>«به بنی‌اسرائیل بگو: روز سَبَت را تجلیل کنید، زیرا روز مقدس و روز استراحت است. این روز نشانی ابدی بین من و شما و تمام نسلهای آیندۀ شما خواهد بود تا بدانید که من شما را به عنوان قوم خاص خود برگزیده‌ام. <span class="verse-marker">۱۴</span>شما باید در این روز استراحت کنید، زیرا روز مقدس است. کسی که آن را بیحرمت نماید و در این روز کار کند، باید کشته‌ شود. <span class="verse-marker">۱۵</span>در هفته شش روز کار کنید، اما روز هفتم که روز مقدس خداوند است، استراحت نمائید. هر کس که در این روز دست به کاری بزند، باید کشته شود. <span class="verse-marker">۱۶</span>قوم اسرائیل باید این روز را به یادبود پیمانی که با آن‌ها بسته‌ام، محترم بشمارند. <span class="verse-marker">۱۷</span>این قانون یک پیمان ابدی بین من و قوم اسرائیل می‌باشد. زیرا من، خداوند، آسمان‌ها و زمین را در شش روز آفریدم و در روز هفتم دست از کار کشیدم و استراحت کردم.» </p>
  <p>
    <span class="verse-marker">۱۸</span>وقتی که خداوند سخنان خود را با موسی در کوه سینا تمام کرد، آن دو لوح سنگی را که خودش احکام ده گانه را نوشته بود، به موسی داد. </p>
  <a id="c32"></a>
  <h2>فصل سی و دوم </h2>
  <h3>گوساله طلائی </h3>
  <h4>(همچنین در تثنیه ۹:‌۶‌-‌۲۹) </h4>
  <p>
    <span class="verse-marker">۱</span>وقتی مردم دیدند که موسی مدت زیادی در کوه مانده و مراجعت نکرده‌است، دور هارون جمع شدند و گفتند: «ما نمی‌دانیم بر سر موسی که ما را از مصر بیرون آورد، چه واقع شده است. پس برخیز و برای ما خدائی بساز تا راهنمای ما باشد.» <span class="verse-marker">۲</span>هارون به آن‌ها گفت: «گوشواره‌های طلائی را که در گوش زنها و دختران و پسران شما هست، نزد من بیاورید.» <span class="verse-marker">۳</span>پس تمام مردم، گوشواره‌های طلائی را از گوشهای خود کشیده به هارون دادند. <span class="verse-marker">۴</span>هارون گوشواره‌ها را گرفت و آن‌ها را ذوب کرده در قالب ریخت و از آن مجسمه‌ای بشکل یک گوساله طلائی ساخت. مردم گفتند: «ای قوم اسرائیل، این همان خدائی است که ما را از مصر بیرون آورد.» </p>
  <p>
    <span class="verse-marker">۵</span>سپس هارون قربانگاهی در پیشروی گوسالۀ طلائی بنا کرد و اعلام نمود: «فردا به احترام خداوند جشن می‌گیریم.» <span class="verse-marker">۶</span>روز بعد، صبح وقت مردم برخاستند و حیواناتی را به عنوان قربانی‌های سلامتی تقدیم کردند و سپس نشستند و به خوردن و نوشیدن و کارهای زشت و شرم‌آور پرداختند. </p>
  <p>
    <span class="verse-marker">۷</span>خداوند به موسی فرمود: «فوراً پائین برو، زیرا این قومی که تو آن‌ها را از مصر بیرون آوردی، گناهکار شده و مرا ترک کرده‌اند. <span class="verse-marker">۸</span>آن‌ها از راهی که من به آن‌ها نشان دادم منحرف شده‌اند و گوساله‌ای از طلا برای خود ساخته آنرا پرستش می‌کنند و برایش قربانی کرده می‌گویند که آن گوساله همان خدائی است که آن‌ها را از مصر بیرون آورد. <span class="verse-marker">۹</span>من می‌دانم که این مردم سرکش و نافرمان هستند. <span class="verse-marker">۱۰</span>تو دیگر از آن‌ها شفاعت نکن. من بر آن‌ها خشمگین هستم و می‌خواهم همۀ شان را نابود کنم. به عوض آن‌ها از تو و از اولاده‌ات قوم بزرگی بوجود خواهم آورد.» </p>
  <p>
    <span class="verse-marker">۱۱</span>اما موسی پیش خدای خود زاری کرده گفت: «ای خداوند، چرا بر قوم برگزیدۀ خود این چنین خشمگین شده‌ای؟ مگر آن‌ها را با قدرت و معجزات عظیم خود از مصر بیرون نیاوردی؟ <span class="verse-marker">۱۲</span>آیا می‌خواهی مصریان بگویند که تو قوم برگزیدۀ خود را به بهانه‌ای از مصر بیرون بردی تا آن‌ها را در کوه و بیابان هلاک کنی و بکلی از بین ببری؟ ای خداوند از خشم خود بگذر و از تصمیم خود منصرف شو و این مصیبت را بر سر آن‌ها نیاور. <span class="verse-marker">۱۳</span>ابراهیم و اسحاق و یعقوب، بندگان خود را بیاد آور. قولی را که به آن‌ها دادی فراموش نکن که فرمودی نسل آن‌ها را مانند ستارگان آسمان بیشمار می‌سازی و تمام آن سرزمینی که وعدۀ ملکیت آن را به ایشان داده‌ای به آن‌ها می‌بخشی که تا ابد مال خود شان باشد.» <span class="verse-marker">۱۴</span>پس خداوند از تصمیم خود صرف‌نظر فرمود و مصیبتی که قوم اسرائیل را تهدید می‌کرد، برطرف شد. </p>
  <p>
    <span class="verse-marker">۱۵</span>موسی از کوه پائین رفت و دو لوح سنگی را که احکام خدا در دو طرف آن نوشته شده‌بود، در دست داشت. <span class="verse-marker">۱۶</span>خدا خودش آن دو لوحۀ سنگی را و احکام خود را روی آن‌ها نوشته بود. <span class="verse-marker">۱۷</span>وقتی که یوشع سر‌و‌صدا و فریاد مردم را شنید، به موسی گفت: «از اردوگاه سر‌و‌صدای جنگ را می‌شنوم.» <span class="verse-marker">۱۸</span>موسی در جواب گفت: «این صدا فریاد پیروزی و یا شکست نیست، بلکه صدای ساز و آواز است.» </p>
  <p>
    <span class="verse-marker">۱۹</span>وقتی که موسی به نزدیک اردوگاه رسید و گوساله طلائی و مردمی را که در پیشروی آن می‌رقصیدند، دید، خشمگین شد و لوح ها را در پای کوه به زمین زد و شکست. <span class="verse-marker">۲۰</span>سپس گوساله‌ای را که ساخته بودند برداشت و در آتش انداخت. بعد آن را کوبید و گردش را با آب مخلوط کرده آب را به بنی‌اسرائیل نوشانید. <span class="verse-marker">۲۱</span>موسی به هارون گفت: «این مردم به تو چه بدی کرده بودند که تو آن‌ها را به ارتکاب چنین گناه وادار ساختی؟» </p>
  <p>
    <span class="verse-marker">۲۲</span>هارون جواب داد: «بر من قهر نشو، تو می‌دانی که این مردم چقدر آمادۀ کارهای زشت هستند. <span class="verse-marker">۲۳</span>آن‌ها به من گفتند: چون ما نمی‌دانیم که بر سر موسی که ما را از مصر بیرون آورد چه‌ واقع شده است. پس برای ما خدائی بساز تا راهنمای ما باشد. <span class="verse-marker">۲۴</span>من هم از آن‌ها خواستم تا طلاهای خود را به نزد من بیاورند. وقتی طلاها را آوردند، من آن‌ها را در آتش انداختم و این گوساله ساخته شد!» </p>
  <p>
    <span class="verse-marker">۲۵</span>چون موسی دید که ادارۀ قوم از دست هارون خارج شده و آن‌ها خود را پیش دشمنان رسوا ساخته‌اند، <span class="verse-marker">۲۶</span>بنابراین، در مقابل دروازۀ اردوگاه ایستاد و با صدای بلند فریاد برآورد: «هر کسی که طرفدار خداوند است پیش من بیاید.» تمام قبیلۀ لاوی پیش موسی رفتند. <span class="verse-marker">۲۷</span>موسی به آن‌ها گفت: «خدای بنی‌اسرائیل می‌فرماید که همۀ تان شمشیر خود را به کمر ببندید و از اینطرف اردوگاه به آنطرف آن بروید و برادر و دوست و همسایۀ خود را بکشید.» <span class="verse-marker">۲۸</span>لاویان امر موسی را اطاعت کردند و در آن روز در حدود سه هزار نفر از مردم را کشتند. <span class="verse-marker">۲۹</span>موسی به لاویان گفت: «شما امروز با کشتن پسران و برادران تان، خود را به عنوان کاهن برای خدمت خداوند وقف کردید، بنابراین، خداوند برکات خود را به شما داده است.» </p>
  <p>
    <span class="verse-marker">۳۰</span>روز بعد، موسی به قوم گفت: «شما مرتکب گناه بزرگی شده‌اید. اما من دوباره بالای کوه می‌روم تا در حضور خداوند از شما شفاعت کنم. شاید او گناه شما را ببخشد.» <span class="verse-marker">۳۱</span>موسی دوباره به حضور خداوند رفت و عرض کرد: «این قوم گناه بزرگی مرتکب شده‌اند. آن‌ها برای خود خدائی از طلا ساختند و آنرا پرستش کردند. <span class="verse-marker">۳۲</span>حالا از تو تمنا می‌کنم که آن‌ها را ببخشی. اما اگر حاضر به بخشایش آن‌ها نیستی، پس اسم مرا هم از دفتری که نام قوم را در آن ثبت کرده‌ای، محو کن.» <span class="verse-marker">۳۳</span>خداوند در جواب فرمود: «من فقط نام آن کسانی را که علیه من گناه کرده‌اند از دفتر خود محو می‌کنم. <span class="verse-marker">۳۴</span>حالا برو و قوم را به جائی که بتو گفته‌ام راهنمائی کن. بخاطر داشته‌ باش که فرشتۀ من ترا هدایت خواهد کرد. ولی زمانی هم فراخواهد رسید که من قوم را بخاطر این گناهی که کرده‌اند مجازات خواهم کرد.» </p>
  <p>
    <span class="verse-marker">۳۵</span>پس خداوند آن قوم را بخاطر اینکه هارون را مجبور کرده بودند که برای شان گوسالۀ طلائی بسازد، به بیماری مهلکی مبتلا کرد. </p>
  <a id="c33"></a>
  <h2>فصل سی و سوم </h2>
  <h3>عزیمت از کوه سینا </h3>
  <p>
    <span class="verse-marker">۱</span>خداوند به موسی فرمود: «تو از اینجا حرکت کرده و این قومی را که از مصر بیرون آوردی به سرزمینی که وعدۀ ملکیت آن را به ابراهیم و اسحاق و یعقوب و اولادۀ‌شان داده‌ام، هدایت کن. <span class="verse-marker">۲</span>من فرشته‌ای را می‌فرستم تا شما را راهنمائی کند. تمام کنعانیان، اموریان، حِتیان، فرزیان، حویان و یبوسیان را از سر راه تان بیرون میرانم <span class="verse-marker">۳</span>و شما به سرزمینی حاصلخیز و پُر برکت می‌روید. اما من در این سفر با شما همراه نخواهم بود، زیرا شما مردمی سرکش هستید و ممکن است شما را در بین راه نابود کنم.» </p>
  <p>
    <span class="verse-marker">۴</span>موقعی که مردم این سخنان را شنیدند، ماتم گرفتند و هیچ کسی جواهرات و زیورات نپوشید. <span class="verse-marker">۵</span>خداوند به موسی فرمود که به آن‌ها بگوید: «شما مردم نافرمان هستید اگر حتی یک لحظه با شما باشم شما را هلاک خواهم کرد. حالا تمام زیورات و جواهرات خود را از خود دور کنید تا ببینم که با شما چه کنم.» <span class="verse-marker">۶</span>بنابراین، بنی‌اسرائیل بعد از عزیمت از کوه سینا دیگر هرگز از جواهر‌آلات خود استفاده نکردند. </p>
  <h3>خیمه حضور خداوند </h3>
  <p>
    <span class="verse-marker">۷</span>هر گاهی که بنی‌اسرائیل اردوگاه را بر پا می‌کردند، موسی خیمه مقدس را بر‌می‌داشت و کمی دور در بیرون اردوگاه می‌افراشت. آن خیمه را «خیمۀ حضور خداوند» نامیده بود. هر کسی که می‌خواست با خداوند راز و نیاز کند به آن خیمه می‌رفت. <span class="verse-marker">۸</span>هر وقتی که موسی به آن خیمه می‌رفت، تمام مردم دم دروازۀ خیمه‌های خود می‌ایستادند و ورود او را به آن خیمه تماشا می‌کردند. <span class="verse-marker">۹</span>بعد از اینکه موسی به داخل خیمه می‌رفت، ستون ابر پائین می‌آمد و در کنار دروازۀ خیمه می‌ایستاد و خداوند از داخل ابر با موسی صحبت می‌کرد. <span class="verse-marker">۱۰</span>همینکه مردم ستون ابر را در کنار دروازۀ خیمه می‌دیدند، همگی به سجده می‌افتادند. <span class="verse-marker">۱۱</span>خداوند مثل کسیکه به یک دوست خود حرف می‌زند با موسی رو به رو به صحبت می‌پرداخت. سپس موسی به طرف اردوگاه بر‌می‌گشت، اما معاون جوان او، یعنی یوشع بن نون در خیمه می‌ماند. </p>
  <h3>خداوند وعده می‌دهد که با قوم برگزیدۀ خود باشد </h3>
  <p>
    <span class="verse-marker">۱۲</span>موسی به خداوند عرض کرد: «تو به من فرمودی که این قوم را به سرزمین موعود رهبری کنم، اما به من نگفتی که چه کسی را با من خواهی فرستاد. تو گفته‌ای که مرا خوب می‌شناسی و از من راضی هستی. <span class="verse-marker">۱۳</span>پس اگر اینطور است، اراده‌ات را برای من روشن ساز تا آنطوری که شاید و باید بتوانم بندگی ترا نموده و خوشنودی‌ات را حاصل کنم. همچنین می‌دانی که اینها قوم برگزیدۀ تو هستند.» <span class="verse-marker">۱۴</span>خداوند فرمود: «من با تو خواهم رفت و ترا موفق خواهم ساخت.» <span class="verse-marker">۱۵</span>موسی در جواب عرض کرد: «اگر نمی‌خواهی با ما بروی، پس نگذار که اینجا را ترک کنیم. <span class="verse-marker">۱۶</span>اگر تو با ما همراه نباشی، چطور بدانیم که تو از قوم برگزیده‌ات راضی هستی و نسبت به سایر اقوام روی زمین چه امتیازی داریم؟» <span class="verse-marker">۱۷</span>خداوند به موسی فرمود: «هر چه که خواسته‌ای انجام خواهم داد، زیرا تو را بخوبی می‌شناسم و از تو راضی هستم.» <span class="verse-marker">۱۸</span>سپس موسی گفت: «تمنا می‌کنم که نور جمال خود را بر من آشکار سازی.» </p>
  <p>
    <span class="verse-marker">۱۹</span>خداوند فرمود: «من شکوه خود را در برابر تو می‌گسترانم و نام مقدس خود را بتو اعلام می‌کنم. من خداوند هستم. نسبت به کسانی که دلسوز هستم، دلسوزی خواهم کرد و بر هر کسی که بخواهم مهربان باشم، مهربان خواهم بود. <span class="verse-marker">۲۰</span>اما من نمی‌گذارم که روی مرا ببینی، زیرا کسی نمی‌تواند روی مرا ببیند و زنده بماند. <span class="verse-marker">۲۱</span>حالا بیا و بر این صخره، در کنار من بایست. <span class="verse-marker">۲۲</span>وقتی که نور پُر‌شکوه حضور من عبور کند، ترا در شگاف این صخره می‌گذارم و با دست خود می‌پوشانم تا از اینجا بگذرم <span class="verse-marker">۲۳</span>و بعد دست خود را بر می‌دارم و تو می‌توانی مرا از پشت ببینی، ولی روی مرا نخواهی دید.» </p>
  <a id="c34"></a>
  <h2>فصل سی و چهارم </h2>
  <h3>لوحه‌های سنگی دوباره ساخته می‌شود </h3>
  <h4>(همچنین در تثنیه ۱۰:‌۱‌-‌۵) </h4>
  <p>
    <span class="verse-marker">۱</span>خداوند به موسی فرمود: «دو لوحۀ سنگی را مهیا کن و من همان احکامی را که در لوحه‌های اولی نوشته شده بودند و تو آن‌ها را شکستی، می‌نویسم. <span class="verse-marker">۲</span>فردا آماده باش و به کوه سینا برو و بر قلۀ کوه در حضور من حاضر شو. <span class="verse-marker">۳</span>هیچ کس دیگر نباید با تو بیاید و احدی در اطراف کوه دیده نشود. به هیچ گله و رمه‌ای اجازه ندهی که در نزدیکی کوه بچرد.» <span class="verse-marker">۴</span>پس موسی قرار امر خداوند دو لوحۀ سنگی را به مثل لوحه‌های اولی آماده کرد و صبح وقت برخاست و لوحه‌ها را با خود گرفته به کوه سینا بالا شد. </p>
  <p>
    <span class="verse-marker">۵</span>خداوند در یک ستون ابر پائین آمد و در برابر موسی ایستاد و نام مقدس خود «خداوند» را اعلام کرد. <span class="verse-marker">۶</span>بعد از کنار او گذشته فرمود: «من خداوند هستم؛ خداوندی که رحیم و مهربان است. بزودی خشمگین نمی‌شود و پُر از وفا و محبت است. <span class="verse-marker">۷</span>دوستدار هزاران نسل و بخشایندۀ خطا و جرم و گناه است، اما اختیار دارد که گناهکاران را بدون جزا نگذارد. خطاهای پدران را از پسران و پسرانِ پسران شان تا نسل سوم و چهارم می‌گیرد.» </p>
  <p>
    <span class="verse-marker">۸-۹</span>آنگاه موسی سر به سجده نهاده گفت: «ای خداوند، اگر براستی قبول درگاهت شده‌ام، پس از تو تمنا می‌کنم که با ما بروی. البته می‌دانم که این قوم، مردم نافرمان و خودسر هستند، ولی بازهم بدربارت دعا میکنم که گناه و خطای ما را ببخشی. و از دولت خدائی‌ات ما را بی بهره نسازی.» </p>
  <h3>خدا پیمان خود را با قوم اسرائیل تجدید می‌کند </h3>
  <h4>(همچنین در خروج ۲۳:‌۱۴‌-‌۱۹ و تثنیه ۷:‌۱‌-‌۵ و ۱۶:‌۱‌-‌۱۷) </h4>
  <p>
    <span class="verse-marker">۱۰</span>خداوند در جواب او فرمود: «بسیار خوب، من با شما پیمانی می‌بندم و در مقابل چشمان تمام قوم چنان معجزاتی نشان می‌دهم که در هیچ جای دنیا و در بین هیچ ملتی دیده نشده باشد و تمام مردم اسرائیل قدرت خداوند را تماشا خواهند کرد و این کاریکه من می‌خواهم با تو بکنم یک کار بسیار هولناکی خواهد بود. <span class="verse-marker">۱۱</span>از تمام احکامی که امروز به تو میدهم باید پیروی کنی. آنگاه من تمام اموریان، کنعانیان، حِتیان، فرزیان، حویان و یبوسیان را از سر راه تو دور می‌کنم. <span class="verse-marker">۱۲</span>اما احتیاط کنی که به سرزمینی که می‌روی با مردم آنجا پیمانی نبندی که مبادا در دام شان بیفتی. <span class="verse-marker">۱۳</span>برعکس تو باید قربانگاه‌های شان را ویران کنی، ستونهای شان را بشکنی و مجسمه‌های شرم‌آور شان را از بین ببری. </p>
  <p>
    <span class="verse-marker">۱۴</span>تو نباید خدایان دیگر را پرستش کنی، زیرا خداوند که نام او غیور و حسود است، پرستش خدای غیر را تحمل نمی‌کند. <span class="verse-marker">۱۵</span>هیچگاهی نباید با مردم آن سرزمین عهدی ببندی، زیرا وقتی آن‌ها برای خدایان خود قربانی می‌کنند، این عمل آن‌ها بیوفائی شان را در برابر خدای برحق نشان می‌دهد. و اگر ترا دعوت کنند، تو هم مجبور می‌شوی که از گوشت قربانی آن‌ها بخوری، بنابران تو هم در گناه شان شریک میشوی. <span class="verse-marker">۱۶</span>و اگر دختران شان را برای پسران خود بگیری، چون آن‌ها زنان پسرانت می‌شوند و خدایان غیر را پرستش می‌کنند و پرستش خدایان بیگانه به منزلۀ بی‌وفائی در مقابل من است، پس در حقیقت پسرانت هم بی‌وفا می‌شوند. </p>
  <p>
    <span class="verse-marker">۱۷</span>برای خود بت نسازید. </p>
  <p>
    <span class="verse-marker">۱۸</span>عید فطیر را برگزار کنید. و برای هفت روز نان فطیر بخورید. این مراسم را در زمان معین، یعنی در ماه ابیب (حوت)، قراریکه من برای تان تعیین کرده‌ام برگزار نمائید، زیرا در همین ماه ابیب بود که شما از مصر خارج شدید. </p>
  <p>
    <span class="verse-marker">۱۹</span>هر پسر اولباری و هر نوزاد نر رمه و گله، چه از گاو و چه از گوسفند، متعلق به من است. <span class="verse-marker">۲۰</span>به عوض نوزاد اول الاغ، باید یک بره فدیه بدهید و اگر نمی‌خواهید فدیه بدهید گردنش را بشکنید. هر پسر اولباری را باید فدیه کنید. هیچ کس نباید به حضور من دست خالی بیاید. </p>
  <p>
    <span class="verse-marker">۲۱</span>شش روز کار کنید و در روز هفتم استراحت نمائید. حتی در موسم قلبه و درو هم نباید در روز هفتم کار کنید. </p>
  <p>
    <span class="verse-marker">۲۲</span>عید هفته‌ها را هم جشن بگیرید. عید حاصل نو درو گندم و عید تحویل سال نو را هر ساله برگزار کنید. <span class="verse-marker">۲۳</span>سه مرتبه در سال، همه افراد ذکور به حضور خداوند، خدای اسرائیل حاضر شوند. <span class="verse-marker">۲۴</span>در این سه باریکه می‌آئید و به پیش خداوند حضور می‌یابید، کسی به شما حمله نمی‌کند و کشور تانرا متصرف نمی‌شود، زیرا من همه اقوام را از سر راه تان می‌رانم و سرحدات کشور تانرا وسیع می‌سازم. </p>
  <p>
    <span class="verse-marker">۲۵</span>نانی که با خمیرمایه پخته شده باشد نباید همراه قربانی که به من می‌کنید یکجا باشد. و گوشت قربانی عید فصح را نباید تا صبح نگهدارید. </p>
  <p>
    <span class="verse-marker">۲۶</span>بهترین میوۀ نو زمین را به خانۀ خداوند، خدای خود بیاورید. بزغاله را نباید در شیر مادرش پخته کنید.» </p>
  <p>
    <span class="verse-marker">۲۷</span>خداوند به موسی فرمود: «احکامی را که بتو دادم بنویس، زیرا اینها شرایط پیمانی هستند که با تو و قوم اسرائیل بسته‌ام.» <span class="verse-marker">۲۸</span>و موسی تا چهل شبانه روز با خداوند در بالای کوه ماند. او در تمام این مدت نه چیزی خورد و نه چیزی نوشید، بلکه احکام ده‌گانۀ عهدنامه را بروی لوحه‌های سنگی نوشت. </p>
  <h3>موسی از کوه پائین آمد </h3>
  <p>
    <span class="verse-marker">۲۹</span>وقتی موسی با دو لوحۀ سنگی از کوه پائین آمد، چهره‌اش می‌درخشید، زیرا با خداوند صحبت کرده بود، اما خودش نمی‌دانست. <span class="verse-marker">۳۰</span>و چون هارون و مردم اسرائیل چهرۀ درخشان موسی را دیدند، از ترس به او نزدیک نشدند. <span class="verse-marker">۳۱</span>اما موسی آن‌ها را پیش خود فراخواند. پس هارون و مو‌سفیدان قوم پیش او رفتند و موسی با آن‌ها حرف زد. <span class="verse-marker">۳۲</span>بعد از آنکه همگی در حضور او جمع شدند، همۀ آنچه را که خداوند بر کوه سینا به او گفته بود به اطلاع آن‌ها رساند. <span class="verse-marker">۳۳</span>و چون حرفش تمام شد روی خود را با نقابی پوشاند. <span class="verse-marker">۳۴</span>و هر وقتیکه موسی در خیمۀ عبادت به حضور خداوند می‌رفت که با او حرف بزند، تا وقتیکه خارج میشد نقاب را از روی خود بر می‌داشت. بعد همه احکامی را که از خداوند می‌گرفت، او به نوبۀ خود به گوش مردم اسرائیل می‌رساند <span class="verse-marker">۳۵</span>و مردم چهرۀ تابان او را می‌دیدند. و موسی تا زمانیکه باز برای ملاقات خداوند می‌رفت نقاب بر چهره داشت. </p>
  <a id="c35"></a>
  <h2>فصل سی و پنجم </h2>
  <h3>روز هفتم </h3>
  <p>
    <span class="verse-marker">۱</span>موسی تمام قوم اسرائیل را جمع کرد و به آن‌ها گفت: «اینست احکامی که خداوند داده است و شما باید از همۀ آن‌ها پیروی نمائید. <span class="verse-marker">۲</span>شش روز کار کنید، اما در روز هفتم که روز مقدس خداوند است استراحت کنید و هر کسیکه در آن روز کار کند باید کشته شود. <span class="verse-marker">۳</span>و در روز سَبَت در خانه‌های تان آتش روشن نکنید.» </p>
  <h3>خیمۀ حضور خداوند </h3>
  <h4>(همچنین در خروج ۲۵:‌۱‌-‌۹ و ۳۹:‌۳۲‌-‌۴۳) </h4>
  <p>
    <span class="verse-marker">۴</span>بعد موسی خطاب به قوم اسرائیل کرد و گفت: «اینست آنچه که خداوند امر فرموده است. <span class="verse-marker">۵</span>هر کسیکه بخشنده و با سخاوت است، این تحفه‌ها را برای خداوند بیاورد: طلا، نقره، برنج، <span class="verse-marker">۶</span>تکه‌های لاجوردی، ارغوانی و سرخ، کتان نفیس، پشم بز، <span class="verse-marker">۷</span>پوست آش‌دادۀ قوچ، پوست بز، چوب درخت اکاسی، <span class="verse-marker">۸</span>تیل چراغ، عطریات برای روغن مسح، خوشبوئی‌های دودکردنی، <span class="verse-marker">۹</span>سنگ عقیق، نگین برای ایفود و سینه‌پوش، <span class="verse-marker">۱۰</span>و کسانیکه مهارت و استعداد صنعتگری دارند، چیزهائی را که خداوند امر فرموده است بسازند. <span class="verse-marker">۱۱</span>جایگاه مقدس و خیمۀ آن، پوشش، چنگک‌ها، بندها، ستونها و پایه‌های آن؛ <span class="verse-marker">۱۲</span>صندوق و میله‌ها برای حمل و نقل آن، تخت رحمت، حجاب و پرده‌ها؛ <span class="verse-marker">۱۳</span>میز، پایه‌ها، ظروف و نان مقدس؛ <span class="verse-marker">۱۴</span>چراغدان، چراغ و تیل؛ <span class="verse-marker">۱۵</span>قربانگاه خوشبوئی دود کردنی، پایه‌ها، شبکه‌های برنجی، روغن مسح، پردۀ دروازۀ جایگاه مقدس؛ <span class="verse-marker">۱۶</span>قربانگاه قربانی سوختنی، شبکه‌های برنجی، خاده‌ها برای حمل و نقل آن، سامان و لوازم آن، حوض و پایه‌های آن؛ <span class="verse-marker">۱۷</span>پرده‌های صحن خیمه، ستونها، پایه‌ها و پردۀ دروازه؛ <span class="verse-marker">۱۸</span>میخهای جایگاه مقدس، میخهای صحن و طنابهای آن؛ <span class="verse-marker">۱۹</span>لباسهای نفیس بافتگی برای خدمتگاران عبادتگاه مقدس، یعنی لباس مقدس برای هارون کاهن و پسرانش، تا در هنگام اجرای وظیفۀ کاهنی از آن‌ها استفاده کنند.» </p>
  <h3>مردم هدیه و تحفه آوردند </h3>
  <p>
    <span class="verse-marker">۲۰</span>بعد همۀ مردم از نزد موسی مرخص شدند. <span class="verse-marker">۲۱</span>آنگاه دل همگی به رقت و روح شان به هیجان آمد و برای خداوند هرگونه هدیه و تحفه آوردند تا در خیمۀ حضور خداوند، برای وظایف مربوطۀ آن و لباسهای مقدس به‌کار برده شوند. <span class="verse-marker">۲۲</span>پس مرد و زن، با ایمان و خلوص نیت آمدند و حلقه، انگشتر، گوشواره، دستبند و هر قسم زیورات طلا با خود آوردند. خلاصه هر کسی یک چیز طلائی با خود آورد. <span class="verse-marker">۲۳</span>بعضی از مردم پارچه‌های لاجوردی، ارغوانی و سرخ، کتان نفیس، پشم بز، پوست آش دادۀ قوچ و بز آوردند. <span class="verse-marker">۲۴</span>برخی هدیه‌های نقره‌ای و برنجی و عده‌ای چوب اکاسی کارآمد ساختمان را آوردند. <span class="verse-marker">۲۵</span>همه زنهائیکه که در کارهای دستی مهارت داشتند، پارچه‌های لاجوردی، ارغوانی و سرخ و کتان نفیس به حضور خداوند تقدیم کردند. <span class="verse-marker">۲۶</span>بعضی از زنهای دیگر که استعداد خاصی داشتند اشیای کارآمد را از پشم بز بافتند. <span class="verse-marker">۲۷</span>رهبران شان سنگهای عقیق و نگین‌های زینتی برای ایفود و سینه‌پوش آوردند. <span class="verse-marker">۲۸</span>همچنان عطریات، تیل چراغ، روغن مسح و خوشبوئی دودکردنی هدیه آوردند. <span class="verse-marker">۲۹</span>پس همه مرد و زن اسرائیل با میل و رغبت اشیای کارآمد را که خداوند به موسی امر کرده بود به عنوان هدیه برای خداوند آوردند. </p>
  <h3>صنعتگران </h3>
  <h4>(همچنین در خروج ۳۱:‌۱‌-‌۱۱) </h4>
  <p>
    <span class="verse-marker">۳۰-۳۳</span>و موسی به آن‌ها گفت: «خداوند، بزل‌ئیل پسر اوری، نواسۀ حور، از قبیلۀ یهودا را که سرشار از روح خدا و دارای لیاقت، ذکاوت، دانش و هنر است تعیین فرموده است تا نقشه و کارهای طلا و نقره و برنج، حجاری، زرگری، حکاکی و امور نجاری را اداره و مراقبت کند. <span class="verse-marker">۳۴</span>خداوند به او و اُهولیاب، پسر اخیسامَک از قبیلۀ دان استعداد تعلیم و آموزش را داده است. <span class="verse-marker">۳۵</span>او به آن‌ها استعداد و لیاقت آنرا بخشید که کارهای همه صنعتگران را از قبیل طراح و آنهائی که کار خامکدوزی را در پارچه‌های لاجوردی، ارغوانی و سرخ را به عهده دارند و همچنان از بافندگان و هر هنر و صنعت را نظارت کنند. </p>
  <a id="c36"></a>
  <h2>فصل سی و ششم </h2>
  <p>
    <span class="verse-marker">۱</span>هر صنعتگری که لیاقت و استعداد خدائی دارد باید با بزل‌ئیل و اُهولیاب در ساختمان و اجرای کارهای صنعتگری، مطابق هدایت و فرمایش خداوند کمک کند.» </p>
  <h3>مردم بیشتر از حد هدیه آورده‌اند </h3>
  <p>
    <span class="verse-marker">۲</span>موسی، بزل‌ئیل و اُهولیاب و همه صنعتگرانی که استعداد خدائی داشتند و همه کسان دیگر را که مایل و حاضر برای این کار بودند دعوت کرد. <span class="verse-marker">۳</span>موسی همه مصالح و مواد ساختمانی را که مردم برای خیمۀ مقدس هدیه داده بودند همراه با همه اشیائی که هر صبح دریافت می‌کرد به آن‌ها می‌داد. </p>
  <p>
    <span class="verse-marker">۴-۷</span>پس همه صنعتگرانی که داوطلب این کار مقدس شدند، وظایف اصلی خود را ترک دادند و با میل و رغبت پیش موسی آمدند و به او گفتند: «مردم بیشتر از حد ضرورت مواد و مصالح آورده اند.» آنگاه موسی اعلان کرد که دیگر چیزی نیاورند، زیرا همۀ آنچه که برای کار خداوند ضرور بود مهیا شده است. پس مردم از آوردن هدیه راحت شدند. </p>
  <h3>ساختن خیمۀ حضور خداوند </h3>
  <h4>(همچنین در خروج ۲۶:‌۱‌-‌۳۷) </h4>
  <p>
    <span class="verse-marker">۸-۹</span>اولتر بافندگان ماهر ده پرده از پارچه‌های نفیس کتان لاجوردی، ارغوانی و سرخ را که با اشکال بالداری بنام کروبیان بصورت ماهرانه‌ای خامکدوزی شده بودند بافتند و آماده کردند. طول هر پرده چهارده متر و عرض آن دو متر بود و همۀ آن‌ها به یک اندازه بودند. <span class="verse-marker">۱۰</span>پنج پرده را بهم پیوند کردند و پنج پردۀ دیگر را هم به همین ترتیب یکجا دوختند. <span class="verse-marker">۱۱-۱۲</span>بعد پنجاه ماده‌گی از فیتۀ لاجوردی در امتداد کنارۀ هر یک از آن دو تکه، ساختند و ماده‌گی‌ها را مقابل هم دوختند. <span class="verse-marker">۱۳</span>همچنین پنجاه دکمۀ طلائی ساختند و پرده‌ها را ذریعۀ دکمه‌ها بهم پیوستند. و به این ترتیب با پیوستن هر دو تکه، معبد بصورت یک تکۀ واحد تکمیل شد. </p>
  <p>
    <span class="verse-marker">۱۴</span>در بالای سقف، پوشش دیگری انداختند که از یازده پردۀ پشم بز ساخته شده بودند. <span class="verse-marker">۱۵</span>هر یازده پرده یک اندازه و طول هرکدام از آن‌ها پانزده متر و عرض آن دو متر بود. <span class="verse-marker">۱۶</span>پنج تای آن پرده‌ها را با هم پیوند کردند و شش تای دیگر را علیحده بهم دوختند، یعنی یازده پرده را دو پارچه ساختند. <span class="verse-marker">۱۷</span>پنجاه ماده‌گی در امتداد کنارۀ هر دو پارچه دوختند <span class="verse-marker">۱۸</span>و همچنین پنجاه دکمۀ برنجی را در پرده‌ها دوختند و ذریعۀ آن‌ها دو پارچه را بهم پیوست کردند. و خیمه یک تکۀ واحد شد. <span class="verse-marker">۱۹</span>و پوششی هم از پوست آش دادۀ قوچ و بز برای خیمه ساختند. </p>
  <p>
    <span class="verse-marker">۲۰</span>بعد از آن چوکاتی از چوب اکاسی برای خیمه ساختند. <span class="verse-marker">۲۱</span>طول هر چوکات پنج متر و عرض آن هفتاد و پنج سانتی متر بود <span class="verse-marker">۲۲</span>و هر چوکات دو سگک داشت که یکی را با دیگری پیوند می‌کردند. <span class="verse-marker">۲۳</span>و همه چوکات‌های خیمه را به همین ترتیب ساختند. خیمه بیست چوکات در سمت جنوب خود داشت. <span class="verse-marker">۲۴</span>و چهل پایۀ نقره‌ای بزیر بیست چوکات ساختند. و هر چوکات با پایه‌اش ذریعۀ دو سگک پیوند میشد. <span class="verse-marker">۲۵-۲۶</span>همچنین بیست چوکات در سمت شمال خیمه با چهل پایۀ نقره‌ای، یعنی دو پایه برای هر چوکات وجود داشتند. <span class="verse-marker">۲۷</span>سمت مغرب خیمه که قسمت عقبی آن بود از شش چوکات تشکیل شده بود. <span class="verse-marker">۲۸</span>برعلاوه دو چوکات دیگر برای دو کنج جنوب خیمه ساختند. <span class="verse-marker">۲۹</span>هر دو چوکات به یک شکل از پائین جدا اما از بالا با یک حلقه بهم پیوست بودند. <span class="verse-marker">۳۰</span>پس در سمت مغرب، جمله هشت چوکات و شانزده پایه بزیر آن‌ها، یعنی دو پایه برای هر چوکات ساختند. </p>
  <p>
    <span class="verse-marker">۳۱-۳۲</span>بعد پنج پشت بند برای چوکات‌های هر دو طرف خیمه از چوب اکاسی ساختند. <span class="verse-marker">۳۳</span>پشت بند وسطی طوری ساخته شده بود که از یک سر چوکات وسطی تا سر دیگر آن امتداد داشت. <span class="verse-marker">۳۴</span>چوکات و پشت بندها با طلای خالص ورق‌شانی شده و حلقه‌ها هم از طلای خالص ساخته شده بودند. </p>
  <p>
    <span class="verse-marker">۳۵</span>پردۀ داخلی از کتان نفیس بافتگی برنگهای لاجوردی، ارغوانی و سرخ ساخته و با اشکال بالداری بنام کروبیان خامکدوزی شده بودند. <span class="verse-marker">۳۶</span>پرده با چهار چنگک طلائی از چهار ستون چوب اکاسی که با طلا ورق‌شانی شده و بر چهار پایۀ قرار داشتند آویزان بود. <span class="verse-marker">۳۷</span>همچنان پرده‌ای برای دروازۀ خیمه از کتان نفیس بافتگی و خامکدوزی لاجوردی، ارغوانی و سرخ ساختند. <span class="verse-marker">۳۸</span>این پرده ذریعۀ پنج چنگک به پنج ستون بسته شده بود. پایه‌های ستونها، برنجی و سرهای آن‌ها از طلا ساخته شده بودند. </p>
  <a id="c37"></a>
  <h2>فصل سی و هفتم </h2>
  <h3>ساختن صندوق پیمان </h3>
  <h4>(همچنین در خروج ۲۵:‌۱۰‌-‌۲۲) </h4>
  <p>
    <span class="verse-marker">۱</span>بزل‌ئیل صندوقی را از چوب اکاسی ساخت که طول آن یک متر و بیست و پنج سانتی، عرض آن هفتاد و پنج سانتی و بلندی آن نیز هفتاد و پنج سانتی بود. <span class="verse-marker">۲</span>او آنرا از درون و بیرون با طلای خالص ورق‌شانی کرد. <span class="verse-marker">۳</span>چهار حلقۀ طلائی را ساخت و آن‌ها را به چهار پایۀ صندوق نصب کرد. <span class="verse-marker">۴</span>دو میله از چوب اکاسی را از طلا ورق‌شانی کرد <span class="verse-marker">۵</span>و در حلقه‌های دو طرف به منظور حمل و نقل آن جا داد. <span class="verse-marker">۶</span>تخت رحمت را از طلای ناب به طول یک متر و بیست و پنج سانتی و عرض هفتاد سانتی ساخت. <span class="verse-marker">۷</span>دو مجسمۀ کروبی (فرشتۀ مقرب) را از طلای خالص چکش‌کاری نموده و در دو سر تخت رحمت قرار داد. <span class="verse-marker">۸</span>یک کروبی در یک طرف و یک کروبی در طرف دیگر آن بود. کروبیان با تخت رحمت طوری ریخته شده بودند که در حقیقت یک تکۀ واحد بودند. <span class="verse-marker">۹</span>کروبیان روبروی هم، بالهای شان باز و بر تخت رحمت پهن شده بودند و روی شان پائین بطرف تخت رحمت بود. </p>
  <h3>ساختن میز نان مقدس </h3>
  <h4>(همچنین در خروج ۲۵:‌۲۳‌-‌۳۰) </h4>
  <p>
    <span class="verse-marker">۱۰</span>میز را هم از چوب اکاسی به طول یک متر، عرض نیم متر و ارتفاع هفتاد و پنج سانتی متر ساخت. <span class="verse-marker">۱۱</span>و آنرا با طلای خالص ورق‌شانی کرد و دورادور آنرا با قابی از طلای ریخته تزئین کرد. <span class="verse-marker">۱۲</span>حاشیه‌ای به اندازۀ هشت سانتی متر بدور آن ساخت و چوکات آنرا با طلای ریختگی مزین کرد. <span class="verse-marker">۱۳</span>چهار حلقه از طلای ریختگی را در چهار کنج آن بالای پایه‌های آن نصب کرد. <span class="verse-marker">۱۴</span>حلقه‌ها نزدیک چوکات و به منظور حمل و نقل میز ساخته شده بودند. <span class="verse-marker">۱۵</span>میله‌هائی از چوب اکاسی به منظور حمل و نقل میز ساخت و آن‌ها را با طلا ورق‌شانی کرد. <span class="verse-marker">۱۶</span>ظروفیکه برای نوشیدنی و خوشبوئی بر سر میز مانده می‌شدند عبارت بودند از بشقاب‌ها، کاسه‌ها، پیاله‌ها و جامها. همۀ اینها از طلا ساخته شده بودند. </p>
  <h3>ساختن چراغدان </h3>
  <h4>(همچنین در خروج ۲۵:‌۳۱‌-‌۴۰) </h4>
  <p>
    <span class="verse-marker">۱۷</span>چراغدانی را هم از طلای خالص و چکش‌کاری شده ساخت. پایه، شاخه‌ها و پیاله‌ها یک تکه بودند. <span class="verse-marker">۱۸</span>در دو طرف آن شش شاخه قرار داشتند، سه شاخه در یک طرف و سه شاخه در طرف دیگر. <span class="verse-marker">۱۹</span>پیالۀ هر شاخه به شکل بادام و با شگوفه و پُندک آن ساخته شده بود. شش شاخه از چراغدان سر زده بودند. <span class="verse-marker">۲۰-۲۱</span>پایۀ اصلی چراغدان با چهار پیاله به شکل بادام با شگوفه و پُندک آن تزئین یافته و همگی یک تکه و از زیر هر جورۀ شاخه‌ها یک پُندک سر زده بود. <span class="verse-marker">۲۲</span>پُندک و شاخه‌ها با چراغدان یک تکه و از طلای خالص و چکش‌کاری شده ساخته شده بودند. <span class="verse-marker">۲۳</span>بعد هفت چراغ آنرا با گلگیر و خاکستردانی آن‌ها از طلای خالص ساخت. <span class="verse-marker">۲۴</span>وزن همگی آن‌ها سی و پنج کیلوگرام بود. </p>
  <h3>ساختن قربانگاه بُخُور </h3>
  <h4>(همچنین در خروج ۳۰:‌۱‌-‌۵ و ۲۲‌-‌۳۸) </h4>
  <p>
    <span class="verse-marker">۲۵</span>قربانگاه خوشبوئی دودکردنی را از چوب اکاسی ساخت. طول و عرض آن پنجاه سانتی و بلندی آن یک متر بود. شاخهای چهار کنج آن طوری ساخته شده بودند که همه یک تکه معلوم می‌شدند. <span class="verse-marker">۲۶</span>سطح و دورادور و شاخهای آن با طلای خالص ورق‌شانی شده بودند. و با شبکه‌ای از طلای خالص ریختگی گرداگرد آنرا مزین کرد. <span class="verse-marker">۲۷</span>دو حلقۀ طلائی بزیر شبکه نصب کرد که از آن‌ها بحیث گیرای میله‌ها برای حمل و نقل آن استفاده میشد. <span class="verse-marker">۲۸</span>میله‌ها از چوب اکاسی ساخته و با طلای خالص ورق‌شانی شده بودند. <span class="verse-marker">۲۹</span>روغن مقدس را برای مسح و مادۀ خوشبوئی دودکردنی را با هنر عطاری آماده کرد. </p>
  <a id="c38"></a>
  <h2>فصل سی و هشتم </h2>
  <h3>ساختن قربانگاه قربانی سوختنی </h3>
  <h4>(همچنین در خروج ۲۷:‌۱‌-‌۸) </h4>
  <p>
    <span class="verse-marker">۱</span>قربانگاه قربانی سوختنی را از چوب اکاسی ساخت که بلندی آن یک و نیم متر و طول و عرض آن دو و نیم متر بود. <span class="verse-marker">۲</span>شاخ‌هائی هم در چهار کنج خود داشت که شاخها و قربانگاه در حقیقت یک تکه بودند و همه با برنج ورق‌شانی شده بودند. <span class="verse-marker">۳</span>ظروف قربانگاه، یعنی دیگ، خاک‌انداز، کاسه، پنجه و اجاق آن همه برنجی بودند. <span class="verse-marker">۴</span>آتشدان قربانگاه برنجی بود و پائینتر از لب و در نصف بلندی آن قرار داشت. <span class="verse-marker">۵</span>چهار حلقۀ برنجی در چهار کنج آتشدان به منظور گیرایی دو میلۀ چوبی ریختند. <span class="verse-marker">۶</span>میله‌ها از چوب اکاسی و با برنج ورق‌شانی شده بودند. <span class="verse-marker">۷</span>میله‌ها را در حلقه‌های دو طرف آتشدان برای حمل و نقل قربانگاه جا دادند. خود قربانگاه از چوب میان خالی ساخته شده بود. </p>
  <h3>ساختن حوضچۀ برنجی </h3>
  <h4>(همچنین در خروج ۳۰:‌۱۸) </h4>
  <p>
    <span class="verse-marker">۸</span>حوضچۀ آن برنجی و سطح آن هم از برنج جلادار، مثل آئینه ساخته شده بود و آن را زنهائی که در مدخل خیمۀ حضور خداوند خدمت می‌کردند، هدیه داده بودند. </p>
  <h3>ساختن صحن </h3>
  <h4>(همچنین در خروج ۲۷:‌۹‌-‌۱۹) </h4>
  <p>
    <span class="verse-marker">۹</span>بعد به ساختمان صحن شروع کردند. پردۀ سمت جنوب آن پنجاه متر و از کتان نفیس بافتگی بود. <span class="verse-marker">۱۰</span>تعداد ستونهای آن بیست بود و این ستونها بر بیست پایۀ برنجی قرار داشتند. چنگک‌ها و پشت بند‌های ستونها از نقره ساخته شده بودند. <span class="verse-marker">۱۱</span>پردۀ شمال آن هم به طول پنجاه متر و دارای بیست ستون و بیست پایۀ برنجی بود. چنگک‌ها و پشت بند‌های ستونهای آن هم نقره‌ای بودند. <span class="verse-marker">۱۲</span>پردۀ سمت مغرب آن بیست و پنج متر و دارای ده ستون و ده پایه بود. چنگک‌ها و پشت بندهای ستونها از نقره بودند. <span class="verse-marker">۱۳</span>طول پردۀ سمت مشرق هم بیست و پنج متر بود. <span class="verse-marker">۱۴-۱۵</span>پرده‌های هر دو طرف دروازه هفت و نیم متر و هرکدام دارای سه ستون و سه پایه بود. <span class="verse-marker">۱۶</span>همه پرده‌های دورادور صحن از پارچۀ کتان نفیسِ بافتگی بودند. <span class="verse-marker">۱۷</span>پایه‌های ستونها برنجی، اما چنگک‌ها و پشت بند‌ها و پوش سر ستونها نقره‌ای بودند. <span class="verse-marker">۱۸</span>پردۀ دروازۀ صحن از کتان نفیس بافتگی خامکدوزی لاجوردی، ارغوانی و سرخ، طول آن ده متر و عرض آن دو و نیم متر بود. <span class="verse-marker">۱۹</span>چهار ستون آن بالای چهار پایۀ برنجی قرار داشتند. چنگک‌ها، پوش سر ستونها و پشت بندها از نقره بودند. <span class="verse-marker">۲۰</span>تمام میخهای خیمه و صحن آن برنجی بودند. </p>
  <h3>مواد و طرز ساختمان خیمۀ حضور خداوند </h3>
  <p>
    <span class="verse-marker">۲۱</span>این بود مواد و طرز ساختمان خیمۀ حضور خداوند تا لاویان در آن خدمت و مأموریت خود را اجرا کنند. همه کارها قرار هدایت موسی و تحت نظارت ایتامار پسر هارون کاهن، <span class="verse-marker">۲۲</span>و به وسیلۀ بزل‌ئیل پسر اوری، نواسۀ حور از قبیلۀ یهودا و به فرمان خداوند که به موسی داد، انجام شد. <span class="verse-marker">۲۳</span>دستیار ماهر، اُهولیاب پسر اخیسامَک که در نقاشی و نو‌آوری، در امور نساجی و بافندگی و خامکدوزی پارچه‌های کتان نفیس لاجوردی، ارغوانی و سرخ مهارت کامل داشت، در ساختمان این جایگاه مقدس نقش مهمی داشت. </p>
  <p>
    <span class="verse-marker">۲۴</span>مقدار طلائیکه مردم هدیه دادند در حدود یک تُن بود. <span class="verse-marker">۲۵</span>وزن نقره سه و نیم تُن بود و از مردانیکه بیست ساله و بالا‌تر بودند جمع آوری شده بود. <span class="verse-marker">۲۶</span>یعنی فی نفر نیم مثقال هدیه دادند. و قراریکه سرشماری شدند تعداد آن‌ها شش‌صد و سه هزار و پنجصد و پنجاه نفر مرد بود. <span class="verse-marker">۲۷</span>مقدار نقره ایکه برای یکصد پایۀ یکصد ستون خیمۀ عبادت و پردۀ آن به‌کار رفت سه و نیم تن بود، یعنی سی و چهار کیلوگرام برای هر پایه. <span class="verse-marker">۲۸</span>نقره ایکه برای ساختن چنگک‌ها، ورق‌شانی ستونها و سرهای آن‌ها و پشت بندها مصرف شد بیست کیلو بود. <span class="verse-marker">۲۹</span>مقدار برنجیکه مردم هدیه آوردند دو نیم تُن بود. <span class="verse-marker">۳۰</span>او از آن برای ساختن پایه‌ها، دروازۀ دخول خیمۀ حضور خداوند، قربانگاه، شبکۀ برنجی و ظروف آن <span class="verse-marker">۳۱</span>و میخهای خیمه و صحن آن مصرف شد. </p>
  <a id="c39"></a>
  <h2>فصل سی و نهم </h2>
  <h3>ساختن لباس کاهنان </h3>
  <h4>(همچنین در خروج ۲۸:‌۱‌-‌۱۴) </h4>
  <p>
    <span class="verse-marker">۱</span>برای هارون که در جایگاه مقدس خدمت می‌کرد، لباسی از پارچه‌های نفیس لاجوردی، ارغوانی و سرخ، قراریکه خداوند به موسی هدایت داده بود، ساختند. </p>
  <p>
    <span class="verse-marker">۲</span>ایفود، یعنی لباس مخصوص کاهنان، را از طلا و پارچه‌های لاجوردی، ارغوانی و سرخ ساختند. <span class="verse-marker">۳</span>از ورقهای بسیار نازک طلا، تار ساختند و در پارچه‌های لاجوردی، ارغوانی و سرخ بصورت ماهرانه‌ای به‌کار بردند. <span class="verse-marker">۴</span>برای ایفود سرشانگی‌هائی ساختند که از دو طرف شانه بهم وصل می‌شدند. <span class="verse-marker">۵</span>دو تسمه را هم با مهارت خاصی برای دور کمر به همان ترتیب از طلا و پارچه‌های نفیس لاجوردی، ارغوانی و سرخ و کتان نفیس بافتگی که با ایفود یک تکه بود، طبق هدایت خداوند به موسی، ساختند. <span class="verse-marker">۶-۷</span>دو قطعه سنگ عقیق را که بر آن‌ها نام قبایل اسرائیل حکاکی شده بودند بر دو طوق طلا نشانده و طبق فرمان خداوند به موسی، به دو سرشانگی نصب کردند. </p>
  <h3>ساختن سینه‌پوش </h3>
  <h4>(همچنین در خروج ۲۸:‌۱۵‌-‌۳۰) </h4>
  <p>
    <span class="verse-marker">۸</span>سینه‌پوش را هم بطور ماهرانه‌ای مثل ایفود از طلا و پارچۀ کتان نفیس بافتگی لاجوردی، ارغوانی و سرخ ساختند <span class="verse-marker">۹</span>و آنرا دولا بصورت مربع با طول و عرض یک بِلِست دوختند. <span class="verse-marker">۱۰</span>چهار رَسته از سنگهای قیمتی را در آن نصب کردند. سنگهای رَستۀ اول عقیق سرخ، یاقوت زرد و زمرد بود. <span class="verse-marker">۱۱</span>رَستۀ دوم دارای زمرد، یاقوت و الماس بود. <span class="verse-marker">۱۲</span>در رَستۀ سوم فیروزه، عقیق سفید و لعل بنفش نصب بودند. <span class="verse-marker">۱۳</span>سنگهای رَستۀ چهارم یاقوت کبود، عقیق جگری و یشم بوده و در یک قاب طلائی زربفت نصب شده بودند. <span class="verse-marker">۱۴</span>تعداد سنگها دوازده و بر هر کدام آن‌ها نام یک قبیلۀ اسرائیل، مثلیکه بر مُهر حک می‌کنند، حکاکی شده بود. <span class="verse-marker">۱۵</span>برای سینه‌پوش زنجیرهائی از طلای خالص مثل ریسمان ساختند. <span class="verse-marker">۱۶</span>دو زنجیر طلا و دو حلقۀ طلا هم ساختند و دو حلقه را به دو سر سینه‌پوش بستند. <span class="verse-marker">۱۷</span>دو زنجیر طلا را به دو حلقۀ دو نوک سینه‌پوش وصل کردند. <span class="verse-marker">۱۸</span>دو سر دیگر زنجیرها را به دو حلقۀ طلائی بستند، یعنی از پیشرو به دو سرشانگی ایفود بسته شده بود. <span class="verse-marker">۱۹</span>دو حلقۀ طلائی برای دو گوشۀ پائین سینه‌پوش ساختند و در حصۀ داخل آن یعنی در کنار ایفود وصل کردند. <span class="verse-marker">۲۰</span>دو حلقۀ طلائی دیگر هم ساختند که آن‌ها در قسمت پائین سرشانگی‌ها در پیشروی ایفود آویزان بودند. <span class="verse-marker">۲۱</span>سینه‌پوش را ذریعۀ حلقه‌ها با فیتۀ لاجوردی به حلقه‌های ایفود وصل کردند تا بصورت مطمئن به پیش‌بند وصل شود و بالای کمربند قرار گیرد. همانطوریکه خداوند به موسی امر فرموده بود. </p>
  <h3>لباس های دیگر کاهنان </h3>
  <h4>(همچنین در خروج ۲۸:‌۳۱‌-‌۴۳) </h4>
  <p>
    <span class="verse-marker">۲۲</span>ردای ایفود را هم با هنر خاصی از یک پارچۀ لاجوردی ساختند. <span class="verse-marker">۲۳</span>در وسط آن یک درز گذاشتند و حاشیه‌ای بدورادور درز دوختند تا مانع پاره شدن ردا شود. <span class="verse-marker">۲۴</span>دور دامن ردا را با زنگوله‌هائی به شکل انار که از تارهای تابیدۀ لاجوردی، ارغوانی و سرخ درست شده بودند، تزئین کردند. <span class="verse-marker">۲۵</span>بین هر جورۀ زنگوله‌ها یک زنگ طلائی آویزان کردند. <span class="verse-marker">۲۶</span>هروقتیکه هارون برای خدمت به معبد می‌رفت آن ردا را می‌پوشید. طوریکه خداوند به موسی امر فرموده بود. </p>
  <p>
    <span class="verse-marker">۲۷-۲۸</span>برای پسران هارون هم پیراهن، دستار، کلاه و زیرجامۀ از کتان نفیس ساختند. <span class="verse-marker">۲۹</span>همچنان کمربندی از کتان نفیس بافتگی لاجوردی، ارغوانی و سرخ خامکدوزی قرار هدایتی که خداوند به موسی داد ساختند. <span class="verse-marker">۳۰</span>لوحۀ مقدس را از طلای خالص ساختند و کلمات «وقف شدۀ خداوند» بر آن حکاکی شده بودند. <span class="verse-marker">۳۱</span>این لوحه با یک فیتۀ لاجوردی بسته شده از پیشروی دستار آویزان می‌شد. </p>
  <h3>کار خیمۀ حضور خداوند تکمیل شد </h3>
  <h4>(همچنین در خروج ۳۵:‌۱۰‌-‌۱۹) </h4>
  <p>
    <span class="verse-marker">۳۲</span>به این ترتیب، سرانجام کار خیمۀ حضور خداوند طبق فرمانیکه خداوند به موسی داد تکمیل شد. <span class="verse-marker">۳۳</span>بعد کار مکمل خود را پیش موسی آوردند که عبارت بودند از: خیمۀ، لوازم آن، دکمه‌ها، چوکات ها، پشت بندها، ستونها و پایه‌های آن‌ها، <span class="verse-marker">۳۴</span>پوششها از پوست آش دادۀ قوچ و بز، پردۀ دروازۀ دخول، <span class="verse-marker">۳۵</span>صندوق پیمان خداوند و میله‌های حمل و نقل آن، تخت رحمت، <span class="verse-marker">۳۶</span>میز و ظروف آن و نان تقدمه، <span class="verse-marker">۳۷</span>چراغدان طلائی با چراغها، تزئینات و تیل چراغ، <span class="verse-marker">۳۸</span>قربانگاه طلائی، روغن مسح، خوشبوئی دودکردنی، پردۀ دروازۀ دخول خیمه، <span class="verse-marker">۳۹</span>قربانگاه برنجی، شبکه و میله‌ها و لوازم و حوض و پایه‌های آن، <span class="verse-marker">۴۰</span>پرده‌های صحن، ستونها، پایه‌ها، پردۀ دروازۀ صحن، طنابها، میخها و همه ظروفیکه در خیمۀ حضور خداوند استعمال می‌شدند. <span class="verse-marker">۴۱</span>لباسهای نفیس بافتگی برای خدمتگاران عبادتگاه مقدس، یعنی لباس مقدس برای هارون کاهن و پسرانش، تا در هنگام اجرای وظیفۀ کاهنی از آن‌ها استفاده کنند. <span class="verse-marker">۴۲</span>طبق امر خداوند به موسی، مردم اسرائیل همه کارها را تکمیل کردند. <span class="verse-marker">۴۳</span>و موسی بعد از تفتیش و معاینۀ کارها قوم را برکت داد، زیرا هر چیزیکه ساختند مطابق هدایتی بود که خداوند به موسی داد. </p>
  <a id="c40"></a>
  <h2>فصل چهلم </h2>
  <h3>اجزای خیمۀ حضور خداوند </h3>
  <p>
    <span class="verse-marker">۱-۲</span>خداوند خطاب به موسی کرده گفت: «در روز اول ماه، خیمۀ حضور خداوند را برپا کن. <span class="verse-marker">۳</span>صندوق پیمان خداوند را در آن بگذار و آنرا با پرده بپوشان. <span class="verse-marker">۴</span>میز را هم با ظروف آن بیاور و در جای مخصوص آن قرار بده. همچنان چراغدان را بیاور و چراغ‌هایش را روشن کن. <span class="verse-marker">۵</span>قربانگاه طلائی را برای خوشبوئی دودکردنی پیشروی صندوق پیمان بگذار و پردۀ دروازۀ دخول خیمه حضور خداوند را آویزان کن. <span class="verse-marker">۶</span>قربانگاه قربانی سوختنی را پیش دروازۀ خیمۀ حضور خداوند بگذار. <span class="verse-marker">۷</span>حوضچه را بین خیمۀ عبادت و قربانگاه قرار بده و آنرا از آب پُر کن. <span class="verse-marker">۸</span>صحن گرداگرد آنرا مرتب کن و پردۀ دروازۀ صحن را بیاویز. </p>
  <p>
    <span class="verse-marker">۹</span>روغن مسح را بگیر و بر همه چیز هائیکه در خیمه حضور خداوند است پاش بده. اثاث و لوازم آنرا وقف خداوند کن تا پاک و مقدس شوند. <span class="verse-marker">۱۰</span>بر قربانگاهِ خوشبوئی دودکردنی و ظروف آن هم روغن مسح را بپاش و آن‌ها را مقدس بساز. <span class="verse-marker">۱۱</span>بعد بر حوضچه و پایۀ آن روغن مسح را پاش بده و آنرا تقدیس کن. </p>
  <p>
    <span class="verse-marker">۱۲</span>سپس هارون و پسرانش را پیش دروازۀ خیمۀ عبادت آورده آن‌ها را غسل بده. <span class="verse-marker">۱۳</span>لباس مقدس را به تن هارون کن و او را مسح نما تا برای وظیفۀ کاهنی پاک و مقدس شود. <span class="verse-marker">۱۴</span>بعد پسرانش را هم آورده پیراهن‌های شان را به تن شان کن. <span class="verse-marker">۱۵</span>بعد آن‌ها را مسح کن مثلیکه پدر شان را مسح کردی، تا بتوانند بحیث کاهن مرا خدمت نمایند. و مسح شدن شان برای همیشه بوده اولادۀ آن‌ها هم شایستۀ وظیفۀ کاهنی باشند.» </p>
  <p>
    <span class="verse-marker">۱۶</span>موسی همۀ آنچه را که خداوند فرموده بود موبمو اجراء کرد. <span class="verse-marker">۱۷</span>در روز اول ماه اول سال دوم اجزای خیمۀ حضور خداوند را بهم یکجا کرد. <span class="verse-marker">۱۸</span>چوکات ها را بر پایه‌ها قرار داد و ستون‌هایش را ایستاده کرد. <span class="verse-marker">۱۹</span>پوشش اولی را بروی خیمۀ حضور خداوند کشید و پوشش بیرونی را بالای آن انداخت. همان قسمیکه خداوند به موسی هدایت داده بود. <span class="verse-marker">۲۰</span>دو لوحۀ سنگی را که احکام ده‌گانۀ خداوند بر آن‌ها نوشته شده بودند در صندوق قرار داد. میله‌ها را در حلقه‌های صندوق جا داد و تخت رحمت را بالای صندوق گذاشت. <span class="verse-marker">۲۱</span>صندوق را بداخل خیمۀ حضور خداوند آورد و حجاب و پرده را آویزان کرد. طبق فرمانیکه خداوند به موسی داده بود. </p>
  <p>
    <span class="verse-marker">۲۲</span>بعد میز را آورد و در جایگاه مقدس در قسمت شمال خیمۀ حضور خداوند در بیرون حجاب قرار داد <span class="verse-marker">۲۳</span>و نان را بالای میز به حضور خداوند تقدیم کرد. قراریکه خداوند به موسی امر فرموده بود. <span class="verse-marker">۲۴</span>آنگاه چراغدان را در خیمۀ عبادت آورد و در مقابل میز در قسمت جنوب آن گذاشت <span class="verse-marker">۲۵</span>و چراغها را به حضور خداوند قرار داد. چنانکه خداوند به موسی هدایت داده بود. <span class="verse-marker">۲۶</span>قربانگاه طلائی را در خیمۀ حضور خداوند، پیش حجاب نهاد. <span class="verse-marker">۲۷</span>خوشبوئی را بر آن دود کرد. طوریکه خداوند به موسی امر فرموده بود. <span class="verse-marker">۲۸</span>پردۀ دروازۀ دخول خیمۀ حضور خداوند را آویخت. <span class="verse-marker">۲۹</span>قربانگاه قربانی سوختنی را پیش دروازۀ خیمۀ حضور خداوند گذاشت و قربانی سوختنی را به حضور خداوند تقدیم کرد. طبق هدایتی که خداوند به موسی داده بود. <span class="verse-marker">۳۰</span>حوضچه را در بین خیمۀ حضور خداوند و قربانگاه قرار داد و آنرا برای شستشو از آب پُر کرد. <span class="verse-marker">۳۱</span>موسی، هارون و پسرانش دست و پای خود را شستند. <span class="verse-marker">۳۲</span>وقتی به خیمۀ عبادت داخل شدند و پیش قربانگاه رسیدند شستشو کردند. طوریکه خداوند به موسی امر فرموده بود. <span class="verse-marker">۳۳</span>بعد صحن را به گرداگرد خیمۀ حضور خداوند و قربانگاه هموار کرد. پردۀ دروازۀ دخول آنرا آویزان نمود. به این ترتیب وظیفۀ موسی به انجام رسید. </p>
  <h3>ابری خیمۀ حضور خداوند را پوشاند </h3>
  <h4>(همچنین در اعداد ۹:‌۱۵‌-‌۲۳) </h4>
  <p>
    <span class="verse-marker">۳۴</span>آنگاه ابری خیمۀ حضور خداوند را پوشاند و جلال خداوند خیمه را پُر کرد. <span class="verse-marker">۳۵</span>موسی نتوانست به خیمۀ حضور خداوند داخل شود، زیرا ابر بر آن قرار گرفته و جلال خداوند آن را پُر ساخته بود <span class="verse-marker">۳۶</span>و هر وقتیکه ابر از بالای خیمۀ عبادت بر‌می‌خاست، مردم اسرائیل براه خود ادامه می‌دادند و آن را تعقیب می‌کردند. <span class="verse-marker">۳۷</span>و اگر ابر حرکت نمی‌کرد، مردم هم حرکت نمی‌کردند. <span class="verse-marker">۳۸</span>به این ترتیب، ابر حضور خداوند، در ظرف روز بالای خیمه می‌ماند و هنگام شب آتش در بین ابر می‌بود تا مردم اسرائیل آن را دیده بتوانند و در سراسر دوران سفر خود همیشه آنرا می‌دیدند. </p>
  
  
  
  
  
  
  



</div>

<!-- Global site tag (gtag.js) - Google Analytics -->
<script async src="https://www.googletagmanager.com/gtag/js?id=UA-48092930-1"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());

  gtag('config', 'UA-48092930-1');
</script>
<!-- End Google Analytics -->

</body>
</html>