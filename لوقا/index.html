<!doctype html>

<html lang="fa">
<head>
  <meta charset="utf-8">

  <title>انجیل لوقا</title>

  <link rel="stylesheet" href="/css/style.css">
  <script>var nc = 24;</script>
  <script src="/js/script.js"></script>
</head>

<body dir="rtl">
<a id="top"></a>

<div id="navbar">
  <div id="navbar-container">
    <div>
      <a href="javascript:window.scroll(0,0)" style="margin-left: 1em">
        <svg class="MuiSvgIcon-root MuiSvgIcon-fontSizeMedium MuiBox-root css-1om0hkc" focusable="false" aria-hidden="true" viewBox="0 0 24 24" data-testid="ArrowUpwardIcon"><path d="m4 12 1.41 1.41L11 7.83V20h2V7.83l5.58 5.59L20 12l-8-8-8 8z"></path></svg>
      </a>    
    </div>
    <div>
      <span>فصل </span>
      <select id="list" oninput="scrollToChapter(this)">
        
        <option value="c1">۱</option>
        
        <option value="c2">۲</option>
        
        <option value="c3">۳</option>
        
        <option value="c4">۴</option>
        
        <option value="c5">۵</option>
        
        <option value="c6">۶</option>
        
        <option value="c7">۷</option>
        
        <option value="c8">۸</option>
        
        <option value="c9">۹</option>
        
        <option value="c10">۱۰</option>
        
        <option value="c11">۱۱</option>
        
        <option value="c12">۱۲</option>
        
        <option value="c13">۱۳</option>
        
        <option value="c14">۱۴</option>
        
        <option value="c15">۱۵</option>
        
        <option value="c16">۱۶</option>
        
        <option value="c17">۱۷</option>
        
        <option value="c18">۱۸</option>
        
        <option value="c19">۱۹</option>
        
        <option value="c20">۲۰</option>
        
        <option value="c21">۲۱</option>
        
        <option value="c22">۲۲</option>
        
        <option value="c23">۲۳</option>
        
        <option value="c24">۲۴</option>
        
      </select>    
      <span></span>
    </div>
  </div>
</div> 



<div class="button-container">
  

  
  <a href="mailto:zendagiwaqi@gmail.com">
    <svg xmlns="http://www.w3.org/2000/svg" viewBox="0 0 24 24" fill="black"><path d="M0 0h24v24H0z" fill="none"/><path d="M20 4H4c-1.1 0-1.99.9-1.99 2L2 18c0 1.1.9 2 2 2h16c1.1 0 2-.9 2-2V6c0-1.1-.9-2-2-2zm0 4l-8 5-8-5V6l8 5 8-5v2z"/></svg>
  </a>
  

  

  
  <a href="/">
    <svg class="MuiSvgIcon-root MuiSvgIcon-fontSizeMedium MuiBox-root css-1om0hkc" focusable="false" aria-hidden="true" viewBox="0 0 24 24" data-testid="HomeIcon"><path d="M10 20v-6h4v6h5v-8h3L12 3 2 12h3v8z"></path></svg>
  </a>
  


</div>


<div class="book-container">


  
  <h1>لوقا </h1>
  
  
  
  
  
  
  
  
  
  
  
  
  
  
  
  
  <a id="c1"></a>
  <h2>فصل اول </h2>
  <h3>پیش‌گفتار </h3>
  <p>
    <span class="verse-marker">۱</span>تقدیم به عالیجناب تِیوفیلوس: </p>
  <p>تا به حال نویسندگان بسیاری به نوشتن شرح وقایعی که در بین ما رخ داده است، اقدام کرده‌اند <span class="verse-marker">۲</span>و آنچه را که بوسیلۀ شاهدان عینی اولیه و صاحبان آن پیام به ما رسیده است به قلم آورده‌اند. <span class="verse-marker">۳</span>من نیز به نوبۀ خود، به عنوان کسی که جریان کامل این وقایع را جزء به جزء مطالعه و بررسی کرده است، صلاح دیدم که این پیش آمد‌ها را به ترتیب تاریخ وقوع برای تو بنویسم <span class="verse-marker">۴</span>تا به حقیقت همۀ مطالبی که از آن اطلاع یافته‌ای پی ببری. </p>
  <h3>خبر تولد یحیی </h3>
  <p>
    <span class="verse-marker">۵</span>در زمان سلطنت هیرودیس، پادشاه یهودیه، کاهنی به نام زکریا از فرقۀ اَبِیا زندگی می‌کرد. همسر او نیز از خاندان هارون بود و اِلیزابِت نام داشت. <span class="verse-marker">۶</span>این دو نفر در نظر خدا درستکار بودند و بدون کوتاهی، کلیه احکام و اوامر خداوند را رعایت می‌کردند. <span class="verse-marker">۷</span>اما فرزندی نداشتند زیرا اِلیزابِت نازا بود و هر دو سالخورده بودند. </p>
  <p>
    <span class="verse-marker">۸</span>چون نوبت خدمت روزانه در عبادتگاه به فرقۀ زکریا رسید، او به عنوان کاهن مشغول انجام وظایف خود شد. <span class="verse-marker">۹</span>مطابق رسوم کاهنان قرعه به نام او برآمد که به قدس‌الاقداس عبادتگاه وارد شود و بُخُور بسوزاند. <span class="verse-marker">۱۰</span>در وقت سوزاندن بُخُور، تمام جماعت در بیرون ایستاده و دست به دعا برداشته بودند. <span class="verse-marker">۱۱</span>در آنجا فرشتۀ خداوند به او ظاهر شد و در سمت راست بخور‌سوز ایستاد. <span class="verse-marker">۱۲</span>زکریا از دیدن این منظره تکانی خورد و ترسید. <span class="verse-marker">۱۳</span>اما فرشته به او گفت: «ای زکریا، نترس. دعاهای تو مستجاب شده و همسرت اِلیزابِت برای تو پسری خواهد زایید و او را یحیی خواهی نامید. <span class="verse-marker">۱۴</span>خوشی و سُرُور نصیب تو خواهد بود و بسیاری از تولد او شادمان خواهند شد. <span class="verse-marker">۱۵</span>زیرا او در نظر خداوند بزرگ خواهد بود و هرگز به شراب و باده لب نخواهد زد. از همان ابتدای تولد از روح‌القدس پُر خواهد بود <span class="verse-marker">۱۶</span>و بسیاری از بنی‌اسرائیل را بسوی خداوند، خدای آنها باز خواهد گردانید. <span class="verse-marker">۱۷</span>با روح و قدرت الیاس مانند پیشاهنگی در حضور خدا قدم خواهد زد تا پدران و فرزندان را آشتی دهد و سرکشان را به راه نیکان آورد و مردمانی مستعد برای خداوند آماده سازد.» <span class="verse-marker">۱۸</span>زکریا به فرشته گفت: «چطور می‌توانم این را باور کنم؟ من پیر هستم و زنم نیز سالخورده است.» <span class="verse-marker">۱۹</span>فرشته به او جواب داد: «من جبرائیل هستم که در حضور خدا می‌ایستم و فرستاده شده‌ام که با تو صحبت کنم و این مژده را به تو برسانم. <span class="verse-marker">۲۰</span>پس توجه کن: تو تا هنگام وقوع این امور گنگ خواهی شد و نیروی تکلم را از دست خواهی داد، زیرا سخنان مرا که در وقت مقرر تمام خواهد شد باور نکردی.» </p>
  <p>
    <span class="verse-marker">۲۱</span>جماعتی که منتظر زکریا بودند از اینکه او آن همه وقت در قدس‌الاقداس عبادتگاه ماند متعجب گشتند. <span class="verse-marker">۲۲</span>وقتی بیرون آمد و قوت سخن گفتن نداشت، آنها فهمیدند که در قدس‌الاقداس عبادتگاه چیزی دیده است و چون نمی‌توانست حرف بزند به اشاره مطلب خود را می‌فهماند. </p>
  <p>
    <span class="verse-marker">۲۳</span>زکریا وقتی که دورۀ خدمت کهانت خود را به انجام رسانید به خانه بازگشت. <span class="verse-marker">۲۴</span>بعد از آن همسرش اِلیزابِت حامله شد و مدت پنج ماه از مردم گوشه‌گیری کرد و با خود می‌گفت: <span class="verse-marker">۲۵</span>«این کار را خداوند برای من کرده است و با این لطف خود رسوایی مرا پیش مردم از میان برداشته است.» </p>
  <h3>خبر تولد عیسی </h3>
  <p>
    <span class="verse-marker">۲۶</span>در ماه ششم جبرائیل فرشته از جانب خدا به شهری به نام ناصره، که در ولایت جلیل واقع است <span class="verse-marker">۲۷</span>به نزد باکره‌ای که نامزد مردی به نام یوسف ـ از خاندان داود ـ بود فرستاده شد. نام این دختر مریم بود. <span class="verse-marker">۲۸</span>فرشته وارد شد و به او گفت: «سلام، ای کسی که مورد لطف هستی، خداوند با توست.» <span class="verse-marker">۲۹</span>اما مریم از آنچه فرشته گفت بسیار پریشان شد و ندانست که معنی این سلام چیست. <span class="verse-marker">۳۰</span>فرشته به او گفت: «ای مریم، نترس زیرا خداوند به تو لطف فرموده است. <span class="verse-marker">۳۱</span>تو حامله خواهی شد و پسری خواهی زایید و نام او را عیسی (یشوعه) خواهی گذاشت. <span class="verse-marker">۳۲</span>او بزرگ خواهد بود و به پسر خدای متعال ملقب خواهد شد، خداوند، خدا تخت پادشاهی جدش داود را به او عطا خواهد فرمود. <span class="verse-marker">۳۳</span>او تا به ابد بر خاندان یعقوب فرمانروایی خواهد کرد و پادشاهی او هرگز پایانی نخواهد داشت.» <span class="verse-marker">۳۴</span>مریم به فرشته گفت: «این چگونه ممکن است؟ من باهیچ مردی رابطه نداشته‌ام.» <span class="verse-marker">۳۵</span>فرشته به او جواب داد: «روح‌القدس بر تو خواهد آمد و قدرت خدای متعال بر تو سایه خواهد انداخت و به این سبب آن نوزاد مقدس، پسر خدا نامیده خواهد شد. <span class="verse-marker">۳۶</span>بدان که خویشاوند تو اِلیزابِت در سن پیری پسری در رَحِم دارد و آن کسی که نازا به حساب می‌آمد، اکنون شش ماه از حاملگی او می‌گذرد. <span class="verse-marker">۳۷</span>زیرا برای خدا هیچ چیز محال نیست.» <span class="verse-marker">۳۸</span>مریم گفت: «من کنیز خداوند هستم، همانطور که تو گفتی بشود.» و فرشته از پیش او رفت. </p>
  <h3>ملاقات مریم با اِلیزابِت </h3>
  <p>
    <span class="verse-marker">۳۹</span>در آن روزها مریم عازم سفر شد و با تیزی و شتاب به شهری واقع در کوهستان یهودیه رفت. <span class="verse-marker">۴۰</span>او به خانۀ زکریا داخل شد و به اِلیزابِت سلام داد. <span class="verse-marker">۴۱</span>وقتی اِلیزابِت سلام مریم را شنید بچه در رَحِمش تکان خورد. اِلیزابِت از روح‌القدس پُر شد <span class="verse-marker">۴۲</span>و با صدای بلند گفت: «تو در بین زنان متبارک هستی و مبارک است ثمرۀ رَحِم تو. <span class="verse-marker">۴۳</span>من کی هستم که مادر خداوندم به دیدنم بیاید؟ <span class="verse-marker">۴۴</span>همینکه سلام تو به گوش من رسید، بچه از خوشی در رَحِم من تکان خورد. <span class="verse-marker">۴۵</span>خوشا بحال او که باور می‌کند زیرا وعدۀ خداوند برای او به انجام خواهد رسید.» </p>
  <h3>سرود مریم </h3>
  <p>
    <span class="verse-marker">۴۶</span>مریم گفت: </p>
  <p>«جان من خداوند را می‌ستاید <span class="verse-marker">۴۷</span>و روح من در نجات‌دهندۀ من، خدا، خوشی می‌کند، <span class="verse-marker">۴۸</span>چون او به کنیز ناچیز خود نظر لطف داشته است. از این پس همۀ نسلها مرا خوشبخت خواهند خواند، <span class="verse-marker">۴۹</span>زیرا آن قادر مطلق کارهای بزرگی برای من کرده است. نام او مقدس است. <span class="verse-marker">۵۰</span>رحمت او پشت در پشت برای کسانی است که از او می‌ترسند. <span class="verse-marker">۵۱</span>دست خداوند با قدرت کار کرده است، متکبران را با خیالات دلِ شان تار و مار کرده <span class="verse-marker">۵۲</span>و زورمندان را از تختهای شان به زیر افگنده، و فروتنان را سربلند کرده است. <span class="verse-marker">۵۳</span>گرسنگان را با چیزهای نیکو سیر نموده و ثروتمندان را با دست خالی روانه کرده است. <span class="verse-marker">۵۴</span>به خاطر محبت پایدار خود، از بندۀ خود اسرائیل حمایت کرده است، <span class="verse-marker">۵۵</span>همانطور که به اجداد ما یعنی به ابراهیم و به اولاد او تا به ابد وعده داد.» </p>
  <p>
    <span class="verse-marker">۵۶</span>مریم در حدود سه ماه پیش اِلیزابِت ماند و بعد به منزل خود بازگشت. </p>
  <h3>تولد یحیی </h3>
  <p>
    <span class="verse-marker">۵۷</span>وقت زایمان اِلیزابِت فرارسید و پسری به دنیا آورد. <span class="verse-marker">۵۸</span>وقتی همسایگان و خویشاوندان او باخبر شدند که خداوند چه لطف بزرگی در حق او کرده است، مانند او شاد و خوشحال گشتند. <span class="verse-marker">۵۹</span>پس از یک هفته آمدند تا نوزاد را سنت نمایند و در نظر داشتند نام پدرش زکریا را بر او بگذارند. <span class="verse-marker">۶۰</span>اما مادرش گفت: «نخیر، نام او باید یحیی باشد.» <span class="verse-marker">۶۱</span>آن‌ها گفتند: «اما در خاندان تو هیچ کس چنین نامی ندارد»، <span class="verse-marker">۶۲</span>و با اشاره از پدرش پرسیدند که تصمیم او دربارۀ نام طفل چیست. <span class="verse-marker">۶۳</span>او لوحی خواست و در برابر تعجب همگی نوشت: «نام او یحیی است.» <span class="verse-marker">۶۴</span>ناگهان زبانش باز شد و به ستایش خدا پرداخت. <span class="verse-marker">۶۵</span>تمام همسایگان ترسیدند و کلیۀ این اخبار در سرتاسر کوهستان‌های یهودیه انتشار یافت. <span class="verse-marker">۶۶</span>همۀ کسانی که این موضوع را شنیدند دربارۀ آن فکر می‌کردند و می گفتند: «این کودک چه خواهد شد؟ در واقع دست خداوند با اوست.» </p>
  <h3>پیشگویی زکریا </h3>
  <p>
    <span class="verse-marker">۶۷</span>پدر او زکریا، از روح‌القدس پُر شد و چنین پیشگویی کرد: </p>
  <p>
    <span class="verse-marker">۶۸</span>«خداوند، خدای اسرائیل را سپاس باد. زیرا به یاری قوم خود آمده و آنها را رهایی داده است. <span class="verse-marker">۶۹</span>از خاندان بندۀ خود داود، رهانندۀ نیرومندی بر افراشته است. <span class="verse-marker">۷۰</span>او از قدیم از زبان انبیای مقدس خود وعده داد <span class="verse-marker">۷۱</span>که ما را از دست دشمنان رهایی بخشد و از دست همه کسانی که از ما نفرت دارند آزاد سازد <span class="verse-marker">۷۲</span>و با پدران ما به رحمت رفتار نماید و پیمان مقدس خود را بخاطر آورد. <span class="verse-marker">۷۳</span>برای پدر ما ابراهیم سوگند یاد کرد <span class="verse-marker">۷۴</span>که ما را از دست دشمنان نجات دهد و عنایت فرماید که او را بدون ترس <span class="verse-marker">۷۵</span>با پاکی و راستی تا زنده‌ایم عبادت نماییم. </p>
  <p>
    <span class="verse-marker">۷۶</span>و تو، ای فرزندم، پیامبر خدای متعال نامیده خواهی شد. زیرا پیش قدمهای خداوند خواهی رفت تا راه او را آماده سازی <span class="verse-marker">۷۷</span>و به قوم او خبر دهی که با آمرزش گناهان شان رستگار می‌شوند، <span class="verse-marker">۷۸</span>زیرا از رحمت و دلسوزی خدای ماست که آفتاب صبحگاهی از آسمان بر ما طلوع خواهد کرد <span class="verse-marker">۷۹</span>تا بر کسانی که در تاریکی و در سایۀ مرگ به سر می‌برند بدرخشد و قدمهای ما را به راه صلح و سلامتی هدایت فرماید.» </p>
  <p>
    <span class="verse-marker">۸۰</span>و اما طفل بزرگ می‌شد و در روح قوی می‌گشت و تا روزی که علناً به قوم اسرائیل ظاهر شد، در بیابان بسر می‌برد. </p>
  <a id="c2"></a>
  <h2>فصل دوم </h2>
  <h3>تولد عیسی </h3>
  <h4>(همچنین در متی ۱:‌۱۸‌-‌۲۵) </h4>
  <p>
    <span class="verse-marker">۱</span>در آن روزها به منظور یک سرشماری عمومی در سراسر دنیای روم فرمانی از طرف امپراطور اوغُسطُس صادر شد. <span class="verse-marker">۲</span>وقتی دور اول این سرشماری انجام گرفت، کرینیوس فرماندار کل سوریه بود. <span class="verse-marker">۳</span>پس برای انجام سرشماری هرکس به شهر خود می‌رفت <span class="verse-marker">۴</span>و یوسف نیز از شهر ناصرۀ جلیل به یهودیه آمد تا در شهر داود، که بیت‌لِحِم نام داشت نامنویسی کند، زیرا او از خاندان داود بود. <span class="verse-marker">۵</span>او مریم را که در این موقع در عقد او و حامله بود همراه خود برد. <span class="verse-marker">۶</span>هنگامی که در آنجا اقامت داشتند وقت تولد طفل فرا رسید <span class="verse-marker">۷</span>و مریم اولین فرزند خود را که پسر بود بدنیا آورد. او را در قنداق پیچیده در آخوری خوابانید، زیرا در مسافرخانه جائی برای آنها نبود. </p>
  <h3>چوپانان و فرشتگان </h3>
  <p>
    <span class="verse-marker">۸</span>در همان اطراف در میان مزارع، چوپانانی بودند که در وقت شب از گلۀ خود نگهبانی می‌کردند. <span class="verse-marker">۹</span>فرشتۀ خداوند در برابر ایشان ایستاد و شکوه و جلال خداوند در اطراف شان درخشید و ایشان بسیار ترسیدند. <span class="verse-marker">۱۰</span>اما فرشته گفت: «نترسید، من برای شما مژده‌ای دارم: خوشی بزرگی شامل حال تمامی این قوم خواهد شد. <span class="verse-marker">۱۱</span>امروز در شهر داود نجات دهنده‌ای برای شما به دنیا آمده است که مسیح و خداوند است. <span class="verse-marker">۱۲</span>نشانی آن برای شما این است که نوزاد را در قنداقه پیچیده و در آخور خوابیده خواهید یافت.» <span class="verse-marker">۱۳</span>ناگهان با آن فرشته فوج بزرگی از سپاه آسمانی ظاهر شد که خدا را ستایش کرده، می‌گفتند: <span class="verse-marker">۱۴</span>«خدا را در برترین آسمان‌ها جلال و بر زمین در بین مردمی که مورد پسند او می‌باشند صلح و سلامتی باد.» </p>
  <p>
    <span class="verse-marker">۱۵</span>بعد از آنکه فرشتگان آنها را ترک کردند و به آسمان رفتند، چوپانان به یکدیگر گفتند: «بیائید، به بیت‌لِحِم برویم و واقعه‌ای را که خداوند ما را از آن آگاه ساخته است ببینیم.» <span class="verse-marker">۱۶</span>پس با تیزی و شتاب رفتند و مریم و یوسف و آن کودک را که در آخور خوابیده بود پیدا کردند. <span class="verse-marker">۱۷</span>وقتی کودک را دیدند آنچه را که دربارۀ او به آنها گفته شده بود نقل کردند. <span class="verse-marker">۱۸</span>همۀ شنوندگان از آنچه چوپانان می‌گفتند تعجب می‌کردند. <span class="verse-marker">۱۹</span>اما مریم تمام این چیزها را بخاطر می‌سپرد و دربارۀ آن‌ها عمیقاً فکر می‌کرد. <span class="verse-marker">۲۰</span>چوپانان برگشتند و بخاطر آنچه شنیده و دیده بودند خدا را حمد و سپاس می‌گفتند، زیرا آنچه به ایشان گفته شده بود واقع شده بود. </p>
  <h3>نامگذاری عیسی </h3>
  <p>
    <span class="verse-marker">۲۱</span>یک هفته بعد که وقت سنت کودک فرا رسید او را عیسی نامیدند، همان نامی که فرشته پیش از جایگزینی او در رَحِم تعیین کرده بود. </p>
  <h3>تقدیم عیسی در عبادتگاه </h3>
  <p>
    <span class="verse-marker">۲۲</span>بعد از آنکه روزهای پاک شدن مطابق شریعت موسی تمام شد کودک را به اورشلیم آوردند تا به خداوند تقدیم نمایند. <span class="verse-marker">۲۳</span>چنانکه در شریعت خداوند نوشته شده است: هر پسر اولباری از خداوند شمرده می‌شود <span class="verse-marker">۲۴</span>و نیز مطابق آنچه در شریعت خداوند نوشته شده است قربانی‌ای تقدیم کنند، یعنی یک جفت فاخته و یا دو چوچه کبوتر. </p>
  <p>
    <span class="verse-marker">۲۵</span>در اورشلیم مردی به نام شمعون زندگی می‌کرد که درستکار و پارسا بود و در انتظار نجات اسرائیل بسر می‌برد و روح‌القدس بر او بود. <span class="verse-marker">۲۶</span>از طرف روح‌القدس به او خبر داده شده بود که تا مسیح وعده شدۀ خداوند را نبیند نخواهد مرد. <span class="verse-marker">۲۷</span>او به هدایت روح به داخل عبادتگاه آمد و هنگامیکه والدین عیسی، طفل را به داخل آوردند تا آنچه را که مطابق شریعت مقرر بود انجام دهند، <span class="verse-marker">۲۸</span>شمعون، طفل را در آغوش گرفت و خدا را حمدکنان گفت: <span class="verse-marker">۲۹</span>«حال ای خداوند، مطابق وعدۀ خود بنده خود را بسلامت رخصت بده، <span class="verse-marker">۳۰</span>چون چشمانم نجات تو را دیده است، <span class="verse-marker">۳۱</span>نجاتی که تو در حضور همۀ ملتها آماده ساخته‌ای، <span class="verse-marker">۳۲</span>نوری که افکار ملتهای بیگانه را روشن سازد و مایۀ سربلندی قوم تو اسرائیل گردد.» </p>
  <p>
    <span class="verse-marker">۳۳</span>پدر و مادر آن طفل از آنچه دربارۀ او گفته شد حیران گشتند. <span class="verse-marker">۳۴</span>شمعون بر آنها دعای خیر کرد و به مریم مادر عیسی، گفت: «این کودک برای سقوط و یا سرافرازی بسیاری در اسرائیل تعیین شده است و نشانه‌ای است که در رد کردن او <span class="verse-marker">۳۵</span>افکار پنهانی عدۀ کثیری آشکار خواهد شد و در دل تو نیز خنجری فرو خواهد رفت.» </p>
  <p>
    <span class="verse-marker">۳۶</span>در آنجا همچنین زنی نبیه به نام حَنّه زندگی می‌کرد که دختر فَنوئیل از طایفۀ اَشیر بود، او زنی بود بسیار سالخورده، که بعد از ازدواج مدت هفت سال با شوهرش زندگی کرده <span class="verse-marker">۳۷</span>و تا هشتاد و چهار سالگی بیوه مانده بود. او هرگز از عبادتگاه خارج نمی‌شد، بلکه شب و روز با دعا و روزه، خدا را عبادت می‌کرد. <span class="verse-marker">۳۸</span>او در همان موقع پیش آمد، به درگاه خدا شکرگزاری نمود و برای همۀ کسانی که در انتظار نجات اورشلیم بودند دربارۀ آن طفل صحبت کرد. </p>
  <h3>بازگشت به ناصره </h3>
  <p>
    <span class="verse-marker">۳۹</span>بعد از آنکه همۀ کارهایی را که در شریعت خداوند مقرر است انجام دادند، به شهر خود، ناصرۀ جلیل برگشتند. <span class="verse-marker">۴۰</span>و کودک، پُر از حکمت، کلان و قوی می‌گشت و لطف خدا با او بود. </p>
  <h3>عیسی جوان در عبادتگاه </h3>
  <p>
    <span class="verse-marker">۴۱</span>والدین عیسی همه ساله برای عید فِصَح به اورشلیم می‌رفتند. <span class="verse-marker">۴۲</span>وقتی او به دوازده سالگی رسید آن‌ها مثل همیشه برای آن عید به آنجا رفتند. <span class="verse-marker">۴۳</span>وقتی ایام عید به پایان رسید و آنها عازم شهر خود شدند، عیسی نو‌جوان در اورشلیم ماند ولی والدینش این را نمی‌دانستند <span class="verse-marker">۴۴</span>و به گمان اینکه او در بین کاروان است یک روز تمام به سفر ادامه دادند و آن وقت در میان دوستان و خویشان خود به جستجوی او پرداختند. <span class="verse-marker">۴۵</span>چون او را پیدا نکردند ناچار به اورشلیم برگشتند تا بدنبال او بگردند. <span class="verse-marker">۴۶</span>بعد از سه روز او را در عبادتگاه پیدا کردند ـ درحالیکه در میان معلمان نشسته بود و به آنها گوش می‌داد و از ایشان سؤال می‌کرد. <span class="verse-marker">۴۷</span>همۀ شنوندگان از هوش او و از جواب‌های که می‌داد در حیرت بودند. <span class="verse-marker">۴۸</span>والدین عیسی از دیدن او تعجب کردند و مادرش به او گفت: «پسرم، چرا با ما چنین کردی؟ من و پدرت با پریشانی زیاد دنبال تو می‌گشتیم.» <span class="verse-marker">۴۹</span>او گفت: «برای چه دنبال من می‌گشتید؟ مگر نمی‌دانستید که من وظیفه دارم در خانۀ پدرم باشم؟» <span class="verse-marker">۵۰</span>اما آنها نفهمیدند که مقصد او چیست. <span class="verse-marker">۵۱</span>عیسی با ایشان به ناصره بازگشت و تابع آنها بود. مادرش همۀ این چیزها را در دل خود نگه می‌داشت. <span class="verse-marker">۵۲</span>عیسی در حکمت و قامت رشد می‌کرد و به پسند خدا و مردم بود. </p>
  <a id="c3"></a>
  <h2>فصل سوم </h2>
  <h3>پیام یحیی </h3>
  <h4>(همچنین در متی ۳:‌۱‌-‌۱۲ و مرقُس ۱:‌۱‌-‌۸ و یوحنا ۱:‌۱۹‌-‌۲۸) </h4>
  <p>
    <span class="verse-marker">۱</span>در پانزدهمین سال حکومت طیبریوس امپراطور وقتی پنطیوس پیلاطُس والی یهودیه و هیرودیس والی ولایت جلیل و برادرش فیلیپُس والی ولایات ایتوریه و نواحی ترخونیتس و لیسانیوس والی آبلیه بود، <span class="verse-marker">۲</span>یعنی در زمانی که حناس و قیافا کاهنان اعظم بودند، کلام خدا در بیابان به یحیی پسر زکریا رسید. <span class="verse-marker">۳</span>او به تمام ناحیه اطراف دریای اُردن می‌رفت و اعلام می‌کرد که مردم توبه کنند و برای آمرزش گناهان خود تعمید بگیرند. <span class="verse-marker">۴</span>آنچنان که در کتاب اشعیای نبی آمده است: «شخصی در بیابان فریاد می‌زند: راهی برای خداوند آماده سازید، طریق او را راست نمایید. <span class="verse-marker">۵</span>دره‌ها پُر شوند، کوهها و تپه‌ها صاف گردند، کجی‌ها راست خواهند شد، راههای ناهموار هموار خواهند گشت <span class="verse-marker">۶</span>و همۀ آدمیان نجات خدا را خواهند دید.» </p>
  <p>
    <span class="verse-marker">۷</span>مردم زیادی بیرون می‌آمدند تا از دست یحیی تعمید بگیرند. او به ایشان گفت: «ای مارها، چه کسی شما را آگاه ساخت تا از خشم و غضب آینده بگریزید؟ <span class="verse-marker">۸</span>پس توبۀ خود را با ثمراتی که ببار می‌آورید نشان دهید و پیش خود نگوئید که ما پدری مانند ابراهیم داریم، بدانید که خدا قادر است از این سنگها فرزندانی برای ابراهیم بیافریند. <span class="verse-marker">۹</span>تیشه بر ریشۀ درختان گذاشته شده و هر درختی که میوۀ خوب به بار نیاورد بریده و در آتش افگنده خواهد شد.» </p>
  <p>
    <span class="verse-marker">۱۰</span>مردم از او پرسیدند: «پس تکلیف ما چیست؟» <span class="verse-marker">۱۱</span>او جواب داد: «آن کسی که دو پیراهن دارد، یکی را به کسی که ندارد بدهد و هرکه خوراک دارد نیز همچنین کند.» <span class="verse-marker">۱۲</span>جزیه‌گیران هم برای گرفتن تعمید آمدند و از او پرسیدند: «ای استاد، ما چه باید بکنیم؟» <span class="verse-marker">۱۳</span>به ایشان گفت: «بیش از آنچه مقرر شده مطالبه نکنید.» <span class="verse-marker">۱۴</span>عساکر هم پرسیدند: «ما چه کنیم؟» به آنها گفت: «از کسی به زور پول نگیرید و تهمت ناروا نزنید و به حقوق خود قانع باشید.» </p>
  <p>
    <span class="verse-marker">۱۵</span>مردم در انتظار بسر می‌بردند و از یکدیگر می‌پرسیدند که آیا یحیی، مسیح وعده شده است یا نه. <span class="verse-marker">۱۶</span>اما او چنین جواب داد: «من شما را در آب تعمید می‌دهم اما کسی خواهد آمد که از من تواناتر است و من لایق آن نیستم که بند بوت او را باز کنم. او شما را با روح‌القدس و آتش تعمید خواهد داد. <span class="verse-marker">۱۷</span>او شاخی خود را در دست دارد تا خرمن خود را پاک کند و گندم را در انبار جمع نماید، اما کاه را در آتشی خاموش نشدنی خواهد سوزانید.» </p>
  <p>
    <span class="verse-marker">۱۸</span>یحیی با راههای بسیار و گوناگون مردم را تشویق می‌کرد و به آن‌ها بشارت می‌داد <span class="verse-marker">۱۹</span>اما هیرودیس، که بر سر موضوع زن برادر خود هیرودیا و زشتکاری‌های دیگرش از طرف یحیی ملامت شده بود، <span class="verse-marker">۲۰</span>با انداختن یحیی به زندان مرتکب کاری بدتر از همه شد. </p>
  <h3>تعمید گرفتن عیسی </h3>
  <h4>(همچنین در متی ۳:‌۱۳‌-‌۱۷ و مرقُس ۱:‌۹‌-‌۱۱) </h4>
  <p>
    <span class="verse-marker">۲۱</span>پس از آنکه همه تعمید گرفتند، عیسی نیز تعمید گرفت و به دعا مشغول بود که آسمان باز شد <span class="verse-marker">۲۲</span>و روح‌القدس به صورت کبوتری بر او نازل شد و صدایی از آسمان آمد: «تو پسر عزیز من هستی. از تو خوشنودم.» </p>
  <h3>شجره‌نامۀ عیسی </h3>
  <h4>(همچنین در متی ۱:‌۱‌-‌۱۷) </h4>
  <p>
    <span class="verse-marker">۲۳</span>وقتی عیسی خدمت خود را شروع کرد، تقریباً سی سال از عمرش گذشته بود و برحسب گمان مردم او پسر یوسف بود و یوسف پسر هالی، <span class="verse-marker">۲۴</span>پسر مَتات، پسر لاوی، پسر مَلکی، پسر یَنا، پسر یوسف، <span class="verse-marker">۲۵</span>پسر مَتاتیا، پسر عاموس، پسر ناحوم، پسر حَسلی، پسر نَجی، <span class="verse-marker">۲۶</span>پسر مَئَت، پسر مَتاتیا، پسر شِمعی، پسر یوسف، پسر یهودا، <span class="verse-marker">۲۷</span>پسر یوحَنا، پسر ریسا، پسر زِرُبابل، پسر سِئَلتی‌ئیل، پسر نِیری، <span class="verse-marker">۲۸</span>پسر مَلکی، پسر اَدی، پسر قوسام، پسر ایلمودام، پسر عیر، <span class="verse-marker">۲۹</span>پسر یوسی، پسر ایلعازَر، پسر یوریم، پسر مَتات، پسر لاوی، <span class="verse-marker">۳۰</span>پسر شَمعون، پسر یهودا، پسر یوسف، پسر یونان، پسر ایلیاقیم، <span class="verse-marker">۳۱</span>پسر مَلیا، پسر مینان، پسر مَتاتا، پسر ناتان، پسر داود، <span class="verse-marker">۳۲</span>پسر یِسی، پسر عوبید، پسر بوعَز، پسر شَلمون، پسر نحشون، <span class="verse-marker">۳۳</span>پسر عمیناداب، پسر ارام، پسر حِزرون، پسر فارِز، پسر یهودا، <span class="verse-marker">۳۴</span>پسر یعقوب، پسر اسحاق، پسر ابراهیم، پسر تارح، پسر ناحور، <span class="verse-marker">۳۵</span>پسر سِروج، پسر رَعو، پسر فِلِج، پسر عابِر، پسر صالَح، <span class="verse-marker">۳۶</span>پسر قینان، پسر اَرفَکشاد، پسر سام، پسر نوح، پسر لامَک، <span class="verse-marker">۳۷</span>پسر متوشالح، پسر خنوخ، پسر یارِد، پسر مَهللئیل، پسر قینان، <span class="verse-marker">۳۸</span>پسر انوش، پسر شیت، پسر آدم بود و آدم از خدا بود. </p>
  <a id="c4"></a>
  <h2>فصل چهارم </h2>
  <h3>آزمایش‌ها </h3>
  <h4>(همچنین در متی ۴:‌۱‌-‌۱۱ و مرقُس ۱:‌۱۲‌-‌۱۳) </h4>
  <p>
    <span class="verse-marker">۱</span>عیسی پُر از روح‌القدس از دریای اُردن بازگشت و روح خدا او را به بیابانها برد <span class="verse-marker">۲</span>و در آنجا شیطان او را مدت چهل روز با وسوسه‌ها آزمایش می‌کرد. او در آن روزها چیزی نخورد و آخر گرسنه شد. </p>
  <p>
    <span class="verse-marker">۳</span>شیطان به او گفت: «اگر تو پسر خدا هستی به این سنگ بگو تا نان شود.» <span class="verse-marker">۴</span>عیسی جواب داد: «نوشته شده است که انسان فقط با نان زندگی نمی‌کند.» </p>
  <p>
    <span class="verse-marker">۵</span>بعد شیطان او را به بالای کوهی برد و در یک چشم بهم زدن تمام ممالک دنیا را به او نشان داد <span class="verse-marker">۶</span>و گفت: «تمامی اختیارات این قلمرو و همۀ شکوه و جلال آن را به تو خواهم بخشید، زیرا در اختیار من است و من می‌توانم آن را به هر که بخواهم ببخشم. <span class="verse-marker">۷</span>اگر تو مرا سجده کنی صاحب همۀ آن خواهی شد.» <span class="verse-marker">۸</span>عیسی به او جواب داد: «نوشته شده است: خداوند، خدای خود را پرستش کن و فقط او را خدمت نما.» </p>
  <p>
    <span class="verse-marker">۹</span>سپس شیطان او را به اورشلیم برد و بر بام عبادتگاه قرار داد و به او: «اگر تو پسر خدا هستی خود را از اینجا به پایین بینداز، <span class="verse-marker">۱۰</span>زیرا نوشته شده است: او به فرشتگان خود فرمان خواهد داد تا تو را محافظت کنند. <span class="verse-marker">۱۱</span>و نیز نوشته شده است: تو را در دستهای خود نگاه خواهند داشت، مبادا پایت به سنگی بخورد.» <span class="verse-marker">۱۲</span>عیسی به او جواب داد: «نوشته شده است که نباید خداوند، خدای خود را بیازمایی.» <span class="verse-marker">۱۳</span>شیطان پس از آنکه تمام وسوسه‌های خود را به پایان رسانید مدتی او را تنها گذاشت. </p>
  <h3>آغاز کار عیسی در جلیل </h3>
  <h4>(همچنین در متی ۴:‌۱۲‌-‌۱۷ و مرقُس ۱:‌۱۴‌-‌۱۵) </h4>
  <p>
    <span class="verse-marker">۱۴</span>عیسی با قدرت روح‌القدس به ولایت جلیل برگشت و شهرت او سرتاسر آن ناحیه را پُر ساخت. <span class="verse-marker">۱۵</span>در کنیسه‌های آنها تعلیم می‌داد و همۀ مردم او را تعریف می‌کردند. </p>
  <h3>عیسی در ناصره </h3>
  <h4>(همچنین در متی ۱۳:‌۵۳‌-‌۵۸ و مرقُس ۶:‌۱‌-‌۶) </h4>
  <p>
    <span class="verse-marker">۱۶</span>به این ترتیب به شهر ناصره، جایی که در آن کلان شده بود، آمد و در روز سَبَت مثل همیشه به کنیسه رفت و برای قرائت کلام خدا برخاست. <span class="verse-marker">۱۷</span>کتاب اشعیای نبی را به او دادند. کتاب را باز کرد و آن قسمتی را یافت که می‌فرماید: <span class="verse-marker">۱۸</span>«روح خداوند بر من است، او مرا مسح کرده است تا به بینوایان مژده دهم. مرا فرستاده است تا آزادی اسیران و بینایی کوران و رهایی ستمدیدگان را اعلام کنم <span class="verse-marker">۱۹</span>و سال فرخندۀ خداوند را اعلام نمایم.» </p>
  <p>
    <span class="verse-marker">۲۰</span>کتاب را بسته کرد و به سرپرست کنیسه داد و نشست. در کنیسه تمام چشمها به او دوخته شده بود. <span class="verse-marker">۲۱</span>او شروع به صحبت کرد و به ایشان گفت: «امروز در حالی که گوش می‌دادید، این نوشته تمام شده است.» <span class="verse-marker">۲۲</span>همۀ حاضران او را آفرین می‌گفتند و از کلمات فیض بخشی که می‌گفت تعجب می‌نمودند. آن‌ها می‌گفتند: «مگر این مرد پسر یوسف نیست؟» <span class="verse-marker">۲۳</span>عیسی گفت: «بدون شک در مورد من این ضرب‌المثل را خواهید گفت که‌ای طبیب خود را شفا بده. شما همچنین خواهید گفت که ما شرح همۀ کارهایی را که تو در کَپَرناحوم کرده‌ای شنیده ایم، همان کارها را در شهر خود انجام بده.» <span class="verse-marker">۲۴</span>عیسی ادامه داد و گفت: «در واقع هیچ پیامبری در شهر خود قبول نمی‌شود. <span class="verse-marker">۲۵</span>بیقین بدانید، در زمان الیاس که مدت سه سال و شش ماه آسمان بسته شد و قحطی سختی در تمام زمین بوجود آمد، بیوه زنان بسیاری در اسرائیل بودند. <span class="verse-marker">۲۶</span>با وجود این الیاس پیش هیچ یک از آنها فرستاده نشد، مگر پیش بیوه زنی در شهر زَرِفت صیدون. <span class="verse-marker">۲۷</span>همینطور در زمان الیشع نبی، جذامیان بسیاری در اسرائیل بودند ولی هیچکدام از آنها جز نعمان سُریانی شفا نیافت.» <span class="verse-marker">۲۸</span>از شنیدن این سخن همۀ حاضران در کنیسه غضبناک شدند. <span class="verse-marker">۲۹</span>آن‌ها برخاستند و او را از شهر بیرون کردند و به لب تپه‌ای که شهر بر روی آن ساخته شده بود بردند تا او را به پایین بیندازند. <span class="verse-marker">۳۰</span>اما او از میان آنها گذشت و رفت. </p>
  <h3>شفای یک دیوانه </h3>
  <h4>(همچنین در مرقُس ۱:‌۲۱‌-‌۲۸) </h4>
  <p>
    <span class="verse-marker">۳۱</span>عیسی به کَپَرناحوم که یکی از شهرهای جلیل است آمد و مردم را در روز سَبَت تعلیم داد. <span class="verse-marker">۳۲</span>مردم از تعالیم او تعجب کردند، زیرا کلام او با قدرت ادا می‌شد. <span class="verse-marker">۳۳</span>در کنیسه مردی حضور داشت که دارای روح ناپاک بود. او با صدای بلند فریاد زد: <span class="verse-marker">۳۴</span>«ای عیسی ناصری، با ما چکار داری؟ آیا آمده‌ای ما را نابود کنی؟ تو را خوب می‌شناسم، ای قدوس خدا.» <span class="verse-marker">۳۵</span>عیسی او را ملامت کرد و فرمود: «خاموش شو و از او بیرون بیا.» روح ناپاک پس از آنکه آن مرد را در برابر مردم به زمین کوبید، بدون آنکه به او ضرری برساند او را ترک کرد. <span class="verse-marker">۳۶</span>همه متحیر شدند و به یکدیگر می‌گفتند: «این چه نوع فرمانی است؟ به ارواح ناپاک با اختیار و قدرت فرمان می‌دهد و آن‌ها بیرون می‌روند.» <span class="verse-marker">۳۷</span>به این ترتیب شهرت او در تمام آن ناحیه پیچید. </p>
  <h3>شفای دردمندان </h3>
  <h4>(همچنین در متی ۸:‌۱۴‌-‌۱۷ و مرقُس ۱:‌۲۹‌-‌۳۴) </h4>
  <p>
    <span class="verse-marker">۳۸</span>عیسی از کنیسه بیرون آمد و به خانۀ شَمعون رفت. خشوی شَمعون به تب شدیدی مبتلا بود. از عیسی خواستند که به او کمک نماید. <span class="verse-marker">۳۹</span>عیسی بر بالین او ایستاد و با تندی به تب فرمان داد و تب او قطع شد و آن زن فوراً برخاست و به پذیرائی آنها مشغول شد. <span class="verse-marker">۴۰</span>هنگام غروب همۀ کسانی که بیمارانی مبتلا به امراض گوناگون داشتند آنها را پیش عیسی آوردند و او دست خود را بر یک یک آنها گذاشت و آنها را شفا داد. <span class="verse-marker">۴۱</span>ارواح ناپاک هم از عدۀ زیادی بیرون آمدند و فریاد می‌کردند: «تو پسر خدا هستی»، اما او آن‌ها را سرزنش می‌کرد و اجازه نمی‌داد حرف بزنند زیرا آن‌ها می‌دانستند که او مسیح وعده شده است. </p>
  <h3>موعظه در کنیسه‌ها </h3>
  <h4>(همچنین در مرقُس ۱:‌۳۵‌-‌۳۹) </h4>
  <p>
    <span class="verse-marker">۴۲</span>وقتی سپیدۀ صبح دمید، عیسی از شهر خارج شد و به جای خلوتی رفت. اما مردم به سراغ او رفتند و وقتی به جایی که او بود رسیدند، کوشش می‌کردند از رفتن او جلوگیری نمایند. <span class="verse-marker">۴۳</span>اما او گفت: «من باید مژدۀ پادشاهی خدا را به شهرهای دیگر هم برسانم چون برای انجام همین کار فرستاده شده‌ام.» <span class="verse-marker">۴۴</span>به این ترتیب او پیام خود را در کنیسه‌های یهودیه اعلام می‌کرد. </p>
  <a id="c5"></a>
  <h2>فصل پنجم </h2>
  <h3>انتخاب شاگردان </h3>
  <h4>(همچنین در متی ۴:‌۱۸‌-‌۲۲ و مرقُس ۱:‌۱۶‌-‌۲۰) </h4>
  <p>
    <span class="verse-marker">۱</span>یک روز عیسی در کنار بحیرۀ جنیسارت ایستاده بود و مردم به طرف او هجوم آورده بودند تا کلام خدا را از زبان او بشنوند. <span class="verse-marker">۲</span>عیسی ملاحظه کرد که دو کشتی در آنجا لنگر انداخته‌اند و ماهیگیران پیاده شده بودند تا تورهای خود را بشویند. <span class="verse-marker">۳</span>عیسی به یکی از کشتی‌های که متعلق به شَمعون بود سوار شد و از او تقاضا کرد که کمی از ساحل دور شود و در حالی که در کشتی نشسته بود به تعلیم مردم پرداخت. <span class="verse-marker">۴</span>در پایان صحبت به شَمعون گفت: «به قسمتهای عمیق آب بران و تورهای تان را برای صید به آب بیندازید.» <span class="verse-marker">۵</span>شَمعون جواب داد: «ای استاد، ما تمام شب زحمت کشیدیم و اصلاً چیزی نگرفتیم، اما حالا که تو می‌فرمایی، من تورها را می‌اندازم.» <span class="verse-marker">۶</span>آن‌ها چنین کردند و آنقدر ماهی صید کردند که نزدیک بود تورهای شان پاره شود. <span class="verse-marker">۷</span>پس به همکاران خود که در کشتی دیگر بودند اشاره کردند که به کمک آنها بیایند. ایشان آمدند و هر دو کشتی را از ماهی پُر کردند به طوریکه نزدیک بود غرق شوند. <span class="verse-marker">۸</span>وقتی شَمعون پِترُس متوجه شد که چه واقع شده است پیش عیسی زانو زد و عرض کرد: «ای خداوند، از پیش من برو چون من خطاکارم.» <span class="verse-marker">۹</span>او و همۀ همکارانش از صیدی که شده بود متحیر بودند. <span class="verse-marker">۱۰</span>همکاران او یعقوب و یوحنا، پسران زَبدی نیز همان حال را داشتند. عیسی به شَمعون فرمود: «نترس، از این پس مردم را صید خواهی کرد.» <span class="verse-marker">۱۱</span>به محض اینکه کشتیها را به خشکی آوردند، همه چیز را رها کردند و به دنبال او رفتند. </p>
  <h3>شفای یک جذامی </h3>
  <h4>(همچنین در متی ۸:‌۱‌-‌۴ و مرقُس ۱:‌۴۰‌-‌۴۵) </h4>
  <p>
    <span class="verse-marker">۱۲</span>روزی عیسی در شهری بود، تصادفا مردی جذامی در آنجا حضور داشت. وقتی آن جذامی عیسی را دید به پای او افتاد و از او کمک خواسته گفت: «ای آقا، اگر بخواهی می‌توانی مرا پاک کنی.» <span class="verse-marker">۱۳</span>عیسی دست خود را دراز کرد، او را لمس نمود و فرمود: «می خواهم، پاک شو.» فوراً جذام او برطرف شد. <span class="verse-marker">۱۴</span>عیسی به او امر فرمود که این موضوع را به کسی نگوید و افزود: «اما برو خود را به کاهن نشان بده و به خاطر پاک شدنت قربانی‌ای را که موسی تعیین نموده است تقدیم کن تا برای همه مدرکی باشد.» <span class="verse-marker">۱۵</span>اما عیسی بیش از پیش در تمام آن ناحیه شهرت یافت وعدۀ زیادی گرد آمدند تا سخنان او را بشنوند و از ناخوشی‌های خود شفا یابند، <span class="verse-marker">۱۶</span>اما او به خارج از شهر می‌رفت تا در تنهایی دعا کند. </p>
  <h3>شفای یک شل </h3>
  <h4>(همچنین در متی ۹:‌۱‌-‌۸ و مرقُس ۲:‌۱‌-‌۱۲) </h4>
  <p>
    <span class="verse-marker">۱۷</span>روزی عیسی مشغول تعلیم بود و پیروان فرقۀ فریسی و معلمین شریعت که از تمام دهات جلیل و از یهودیه و اورشلیم آمده بودند، در دور او نشسته بودند و او با قدرت خداوند بیماران را شفا می‌داد. <span class="verse-marker">۱۸</span>در این هنگام چند مردی دیده شدند که شلی را روی تختی می‌آوردند. آن‌ها کوشش می‌کردند او را به داخل بیاورند و در برابر عیسی به زمین بگذارند. <span class="verse-marker">۱۹</span>اما به علت زیادی جمعیت نتوانستند راهی پیدا کنند که او را به داخل آورند. بنابراین به بام رفتند و او را با تشک از راه چت پایین گذاشتند و در میان جمعیت در برابر عیسی قرار دادند. <span class="verse-marker">۲۰</span>عیسی وقتی ایمان آن‌ها را دید فرمود: «ای دوست، گناهان تو بخشیده شد.» <span class="verse-marker">۲۱</span>علمای یهود و پیروان فرقۀ فریسی به یکدیگر می‌گفتند: «این کیست که حرفهای کفرآمیز می‌زند؟ چه کسی جز خدا می‌تواند گناهان را ببخشد؟» <span class="verse-marker">۲۲</span>اما عیسی افکار آنها را درک کرد و در جواب فرمود: «چرا چنین افکاری در ذهن خود می‌پرورانید؟ <span class="verse-marker">۲۳</span>آیا گفتن اینکه گناهان تو بخشیده شد، آسانتر است یا گفتن اینکه بلند شو و راه برو؟ <span class="verse-marker">۲۴</span>اما برای اینکه بدانید پسر انسان در روی زمین قدرت و اختیار آمرزیدن گناهان را دارد»، به آن مرد شل گفت: «به تو می‌گویم بلند شو، تشک خود را بردار و به خانه برو.» <span class="verse-marker">۲۵</span>او فوراً پیش چشم آنها روی پایهای خود برخاست، تشکی را که روی آن خوابیده بود برداشت و خدا را حمدگویان به خانه رفت. <span class="verse-marker">۲۶</span>همه غرق در حیرت شدند و خدا را حمد کردند و با ترس می‌گفتند: «امروز چیزهای عجیبی دیدیم.» </p>
  <h3>دعوت لاوی </h3>
  <h4>(همچنین در متی ۹:‌۹‌-‌۱۳ و مرقُس ۲:‌۱۳‌-‌۱۷) </h4>
  <p>
    <span class="verse-marker">۲۷</span>بعد از آنکه عیسی بیرون رفت متوجه جزیه‌گیری به نام لاوی شد که در محل وصول مالیات نشسته بود. به او فرمود: «بدنبال من بیا.» <span class="verse-marker">۲۸</span>او برخاست، همه چیز را واگذاشت و بدنبال او رفت. <span class="verse-marker">۲۹</span>لاوی برای عیسی در خانۀ خود مهمانی کلانی ترتیب داد. عدۀ زیادی از جزیه‌گیران و اشخاص دیگر با عیسی و شاگردانش سر دسترخوان نشسته بودند. <span class="verse-marker">۳۰</span>فریسی ها و علمای آن‌ها از شاگردان عیسی ایراد گرفتند و گفتند: «چرا شما با جزیه‌گیران و خطاکاران می‌خورید و می‌نوشید؟» <span class="verse-marker">۳۱</span>عیسی به آنها جواب داد: «تندرستان احتیاج به طبیب ندارند بلکه بیماران محتاجند. <span class="verse-marker">۳۲</span>من نیامده‌ام تا پرهیزکاران را به توبه دعوت کنم، بلکه آمده‌ام تا خطا کاران را دعوت نمایم.» </p>
  <h3>دربارۀ روزه </h3>
  <h4>(همچنین در متی ۹:‌۱۴‌-‌۱۷ و مرقُس ۲:‌۱۸‌-‌۲۲) </h4>
  <p>
    <span class="verse-marker">۳۳</span>آنها به او گفتند: «شاگردان یحیی بسیاری اوقات روزه می‌گیرند و دعا می‌کنند، شاگردان فریسی ها هم، چنین می‌کنند، اما شاگردان تو می‌خورند و می‌نوشند.» <span class="verse-marker">۳۴</span>عیسی به ایشان جواب داد: «آیا شما می‌توانید رفقای داماد را در حالی که داماد با ایشان است به روزه گرفتن مجبور کنید؟ <span class="verse-marker">۳۵</span>اما ایامی خواهد آمد که داماد از ایشان گرفته خواهد شد، در آن روزها ایشان نیز روزه خواهند گرفت.» </p>
  <p>
    <span class="verse-marker">۳۶</span>همچنین برای آنها این مَثَل را نقل فرمود: «هیچکس از یک لباس نو تکه‌ای پاره نمی‌کند تا با آن، لباس کهنه‌ای را پینه کند. اگر چنین کند، هم آن لباس نو پاره می‌شود و هم پینۀ نو مناسب لباس کهنه نیست. <span class="verse-marker">۳۷</span>همچنین هیچکس شراب تازه را در مشکهای کهنه نمی‌ریزد. اگر بریزد، شراب تازه مشکها را می‌ترکاند، شراب به هدر می‌رود و مشکها نیز از بین خواهند رفت. <span class="verse-marker">۳۸</span>بلی، باید شراب تازه را در مشکهای نو ریخت. <span class="verse-marker">۳۹</span>هیچکس پس از نوشیدن شراب کهنه، شراب تازه نمی‌خواهد چون می‌گوید که شراب کهنه بهتر است.» </p>
  <a id="c6"></a>
  <h2>فصل ششم </h2>
  <h3>کار در روز سَبَت </h3>
  <h4>(همچنین در متی ۱۲:‌۱‌-‌۸ و مرقُس ۲:‌۲۳‌-‌۲۸) </h4>
  <p>
    <span class="verse-marker">۱</span>یک روز سَبَت عیسی از میان کشتزارهای گندم می‌گذشت. شاگردان او خوشه‌های گندم را می‌چیدند و در کف دستهای خود پاک می‌کردند و می‌خوردند. <span class="verse-marker">۲</span>بعضی از پیروان فرقۀ فریسی گفتند: «چرا شما کاری را که در روز سَبَت جایز نیست انجام می‌دهید؟» <span class="verse-marker">۳</span>عیسی جواب داد: «مگر نخوانده‌اید داود در وقتی که خود و یارانش گرسنه بودند چه کرد؟ <span class="verse-marker">۴</span>او به خانۀ خدا وارد شد و نان تقدیس شده را برداشت و خورد و به یاران خود نیز داد، در صورتیکه خوردن آن نانها برای هیچکس جز کاهنان جایز نیست.» <span class="verse-marker">۵</span>همچنین به ایشان فرمود: «پسر انسان صاحب اختیار روز سَبَت است.» </p>
  <h3>شفا در روز سَبَت </h3>
  <h4>(همچنین در متی ۱۲:‌۹‌-‌۱۴ و مرقُس ۳:‌۱‌-‌۶) </h4>
  <p>
    <span class="verse-marker">۶</span>عیسی در روز سَبَت دیگر، به کنیسه رفت و مشغول تعلیم شد. و مردی در آنجا بود که دست راستش خشک شده بود. <span class="verse-marker">۷</span>علمای دین و فریسی ها متوجه بودند که ببینند آیا عیسی او را در روز سَبَت شفا خواهد داد تا مدرکی برضد او به دست آورند. <span class="verse-marker">۸</span>اما عیسی به افکار آنها پی برد و به مردی که دستش خشک شده بود فرمود: «برخیز و در میان بایست.» او برخاست و آنجا ایستاد. <span class="verse-marker">۹</span>عیسی به ایشان فرمود: «سؤالی از شما دارم: آیا در روز سَبَت نیکی کردن رواست یا بدی کردن؟ جان انسان را نجات دادن یا نابود کردن؟» <span class="verse-marker">۱۰</span>دور تا دور به همۀ آن‌ها دید و به آن مرد فرمود: «دستت را دراز کن.» او دست خود را دراز کرد و دستش خوب شد. <span class="verse-marker">۱۱</span>اما آنها بسیار خشمگین شده در میان خود به گفتگو پرداختند که با عیسی چه می‌توانند بکنند. </p>
  <h3>انتخاب شاگردان </h3>
  <h4>(همچنین در متی ۱۰:‌۱‌-‌۴ و مرقُس ۳:‌۱۳‌-‌۱۹) </h4>
  <p>
    <span class="verse-marker">۱۲</span>در آن روزها عیسی برای دعا به کوهستان رفت و شب را با دعا به درگاه خدا به صبح رسانید. <span class="verse-marker">۱۳</span>وقتی سپیدۀ صبح دمید شاگردان خود را خواست و از میان آنها دوازده نفر را انتخاب کرد و آن‌ها را رسولان نامید: <span class="verse-marker">۱۴</span>شَمعون که به او لقب پِترُس داد و اندریاس برادر او، یعقوب و یوحَنا، فیلیپُس و بارتولما، <span class="verse-marker">۱۵</span>مَتی و توما، یعقوب پسر حَلفی و شَمعون معروف به فدایی، یهودا پسر یعقوب <span class="verse-marker">۱۶</span>و یهودای اسخریوطی که به وی خیانت کرد. </p>
  <h3>در خدمت مردم </h3>
  <h4>(همچنین در متی ۴:‌۲۳‌-‌۲۵) </h4>
  <p>
    <span class="verse-marker">۱۷</span>عیسی با آنها از کوه پایین آمد و در زمین همواری ایستاد. اجتماع بزرگی از شاگردان او و گروه کثیری از تمام نقاط یهودیه و اورشلیم و اطراف صور و صیدون حضور داشتند. <span class="verse-marker">۱۸</span>آن‌ها آمده بودند تا سخنان او را بشنوند و از امراض خود شفا یابند. آن کسانی که گرفتار ارواح ناپاک بودند، شفا یافتند <span class="verse-marker">۱۹</span>و هر کسی در میان جمعیت کوشش می‌کرد دست خود را به عیسی بزند چون قدرتی که از او صادر می‌شد، همه را شفا می‌داد. </p>
  <h3>ستایش و نکوهش </h3>
  <h4>(همچنین در متی ۵:‌۱‌-‌۱۲) </h4>
  <p>
    <span class="verse-marker">۲۰</span>بعد به شاگردان خود چشم دوخت و گفت: </p>
  <p>«خوشا بحال شما که فقیر هستید، پادشاهی خدا از آن شماست. <span class="verse-marker">۲۱</span>خوشا بحال شما که اکنون گرسنه‌اید، شما سیر خواهید شد. خوشا بحال شما که اکنون اشک می‌ریزید، شما خندان خواهید شد. <span class="verse-marker">۲۲</span>خوشا بحال شما هرگاه بخاطر پسر انسان مردم از شما روی گردانند و شما را از بین خود بیرون کنند و شما را خوار سازند و یا به شما بد گویند. <span class="verse-marker">۲۳</span>در آن روز شاد باشید و از خوشی پایکوبی کنید چون بدون شک اجر بزرگ در عالم بالا خواهید داشت، زیرا پدران ایشان نیز درست به همینطور با پیامبران رفتار می‌کردند. </p>
  <p>
    <span class="verse-marker">۲۴</span>اما وای بحال شما ای ثروتمندان، شما ایام کامرانی خود را پشت سر گذاشته‌اید. <span class="verse-marker">۲۵</span>وای بحال شما که اکنون سیر هستید، گرسنگی خواهید کشید. وای بحال شما که اکنون می‌خندید، شما ماتم خواهید گرفت و اشک خواهید ریخت. <span class="verse-marker">۲۶</span>وای بحال شما وقتی همه از شما تعریف می‌کنند. پدران ایشان درست همین کار را با پیامبران دروغین کردند. </p>
  <h3>مهربانی با دشمنان </h3>
  <h4>(همچنین در متی ۵:‌۳۸‌-‌۴۸) </h4>
  <p>
    <span class="verse-marker">۲۷</span>اما به شما که سخن مرا می‌شنوید می‌گویم: به دشمنان خود محبت نمایید، به آنانی که از شما نفرت دارند نیکی کنید. <span class="verse-marker">۲۸</span>برای آنانی که به شما دشنام می‌دهند دعای خیر کنید. برای آنانی که با شما بدرفتاری می‌کنند دعا کنید. <span class="verse-marker">۲۹</span>وقتی کسی به صورت تو می‌زند طرف دیگر صورت خود را هم پیش او ببر. وقتی کسی چپن تو را می‌برد، بگذار پیراهنت را هم ببرد. <span class="verse-marker">۳۰</span>به هر که چیزی از تو بخواهد ببخش و وقتی کسی آنچه را که مال توست می‌برد، آن را باز مخواه. <span class="verse-marker">۳۱</span>با دیگران آنچنان رفتار کنید که می‌خواهید آن‌ها با شما رفتار کنند. </p>
  <p>
    <span class="verse-marker">۳۲</span>اگر فقط کسانی را دوست بدارید که شما را دوست دارند برای شما چه افتخاری دارد؟ حتی خطاکاران هم دوستان خود را دوست دارند. <span class="verse-marker">۳۳</span>و اگر فقط به کسانی که به شما نیکی می‌کنند نیکی کنید برای شما چه افتخاری دارد؟ چون خطاکاران هم چنین می‌کنند. <span class="verse-marker">۳۴</span>و اگر فقط به کسی قرض بدهید که توقع پس گرفتن دارید دیگر چه افتخاری برای شما دارد؟ حتی خطاکاران هم، اگر بدانند تمام آن را پس خواهند گرفت، به یکدیگر قرض خواهند داد. <span class="verse-marker">۳۵</span>اما شما به دشمنان خود محبت نمایید و نیکی کنید و بدون توقع عوض، قرض بدهید که اجر بزرگ خواهید داشت و فرزندان خدای متعال خواهید بود، زیرا او نسبت به ناسپاسان و خطاکاران مهربان است. <span class="verse-marker">۳۶</span>پس همانطور که پدر شما رحیم است، رحیم باشید. </p>
  <h3>قضاوت دربارۀ دیگران </h3>
  <h4>(همچنین در متی ۷:‌۱‌-‌۵) </h4>
  <p>
    <span class="verse-marker">۳۷</span>دیگران را بد نگویید تا شما را بد نگویند. ملامت نکنید تا ملامت نشوید. دیگران را ببخشید تا بخشیده شوید. <span class="verse-marker">۳۸</span>بدهید که به شما داده خواهد شد، پیمانۀ درست و فشرده و تکان داده شده و لبریز در دامن شما ریخته خواهد شد، زیرا با هر پیمانه‌ای که به دیگران بدهید با همان پیمانه، عوض خواهید گرفت.» </p>
  <p>
    <span class="verse-marker">۳۹</span>همچنین مَثَلی برای ایشان آورد: «آیا یک کور می‌تواند عصا‌کش کور دیگری باشد؟ مگر هر دو در چاه نخواهند افتاد؟ <span class="verse-marker">۴۰</span>شاگرد، بالا‌تر از استاد خود نیست اما وقتی تحصیلات خود را به پایان برساند به پایۀ استاد خود خواهد رسید. </p>
  <p>
    <span class="verse-marker">۴۱</span>چرا به پَرِ کاهی که در چشم برادرت هست نگاه می‌کنی و هیچ در فکر چوبی که در چشم خود داری نیستی؟ <span class="verse-marker">۴۲</span>چطور می‌توانی به برادرت بگویی: «ای برادر، اجازه بده آن پَرِ کاه را از چشمت بیرون بیاورم»، در صورتی که چوب داخل چشم خود را نمی‌بینی؟ ای ریاکار، اول چوب را از چشم خود بیرون بیاور، آن وقت درست خواهی دید که پَرِ کاه را از چشم برادرت بیرون بیاوری. </p>
  <h3>شناسایی درخت </h3>
  <h4>(همچنین در متی ۷:‌۱۶‌-‌۲۰ و ۱۲:‌۳۳‌-‌۳۵) </h4>
  <p>
    <span class="verse-marker">۴۳</span>هرگز درخت خوب میوه بد و یا درخت بد میوه خوب ببار نیاورده است، <span class="verse-marker">۴۴</span>هر درختی از میوه‌اش شناخته می‌شود. از بوته‌های خار، انجیر جمع نمی‌کنند و از خاربن انگور نمی‌چینند. <span class="verse-marker">۴۵</span>مرد نیکو از خزانۀ نیک درون خود نیکی ببار می‌آورد و مرد بد از خزانۀ بد درون خود بدی ببار می‌آورد، چون زبان از آنچه دل را پُر ساخته است سخن می‌گوید. </p>
  <h3>دو خانه </h3>
  <h4>(همچنین در متی ۷:‌۲۴‌-‌۲۷) </h4>
  <p>
    <span class="verse-marker">۴۶</span>چرا پیوسته به من خداوندا خداوندا می‌گوئید ولی آنچه را که به شما می‌گویم انجام نمی‌دهید؟ <span class="verse-marker">۴۷</span>هرکه پیش من بیاید و آنچه را که می‌گویم بشنود و به آن‌ها عمل کند به شما نشان می‌دهم مانند چه کسی است. <span class="verse-marker">۴۸</span>او مانند آن مردی است که برای ساختن خانۀ خود زمین را عمیق کند و تهداب آن را روی سنگ قرار داد. وقتی سیل آمد، دریا طغیان کرد و به آن خانه زد اما نتوانست آن را از جا بکند چون محکم ساخته شده بود. <span class="verse-marker">۴۹</span>اما هرکه سخنان مرا بشنود و به آن عمل نکند مانند مردی است که خانۀ خود را روی خاک بدون تهداب ساخت. وقتی که سیل به آن خانه زد، خانه غلتید و به کلی ویران شد!» </p>
  <a id="c7"></a>
  <h2>فصل هفتم </h2>
  <h3>شفای غلام صاحب‌منصب رومی </h3>
  <h4>(همچنین در متی ۸:‌۵‌-‌۱۳) </h4>
  <p>
    <span class="verse-marker">۱</span>وقتی عیسی تمام این سخنان را به مردم گفت به شهر کَپَرناحوم رفت. <span class="verse-marker">۲</span>صاحب‌منصبی در آنجا خادمی داشت که در نظرش بسیار گرامی بود. این خادم بیمار شد و نزدیک بود بمیرد. <span class="verse-marker">۳</span>آن صاحب‌منصب دربارۀ عیسی چیزهائی شنیده بود. پس عده‌ای از رهبران یهود را پیش او فرستاد تا از او تقاضا نمایند بیاید و غلامش را شفا دهد. <span class="verse-marker">۴</span>ایشان نزد عیسی آمدند و با زاری گفتند: «او سزاوار این لطف تو است <span class="verse-marker">۵</span>چون ملت ما را دوست دارد و او بود که کنیسه را برای ما ساخت.» <span class="verse-marker">۶</span>عیسی با آنها به راه افتاد و وقتی به نزدیکی‌های خانه رسید، آن صاحب‌منصب دوستانی را با این پیغام فرستاد که: «ای آقا، بیش از آن به خودت زحمت نده. من لایق آن نیستم که تو به زیر سقف خانه‌ام بیائی <span class="verse-marker">۷</span>و به همین سبب بود که روی آن را نداشتم شخصاً به خدمت تو بیایم. فقط فرمان بده و غلام من خوب خواهد شد، <span class="verse-marker">۸</span>زیرا من خود مأمور هستم و عساکر هم تحت فرمان خود دارم و به یکی می‌گویم «برو» می‌رود و به دیگری «بیا» می‌آید و به غلام می‌گویم «فلان کار را بکن» البته می‌کند.» </p>
  <p>
    <span class="verse-marker">۹</span>عیسی وقتی این را شنید تعجب کرد و به جمعیتی که پشت سرش می‌آمدند رو کرد و فرمود: «بدانید که من حتی در اسرائیل هم، چنین ایمانی ندیده‌ام.» <span class="verse-marker">۱۰</span>قاصدان به خانه برگشتند و غلام را سالم و تندرست یافتند. </p>
  <h3>زنده کردن پسر یک بیوه زن </h3>
  <p>
    <span class="verse-marker">۱۱</span>فردای آن روز عیسی با شاگردان خود همراه جمعیت زیادی به شهری به نام نائین رفت. <span class="verse-marker">۱۲</span>همینکه به دروازۀ شهر رسید با مراسم جنازه‌ای روبرو شد. شخصی که مرده بود، پسر یگانۀ یک بیوه زن بود. بسیاری از مردم شهر همراه آن زن بودند. <span class="verse-marker">۱۳</span>وقتی عیسی خداوند آن مادر را دید، دلش بحال او سوخت و فرمود: «دیگر گریه نکن.» <span class="verse-marker">۱۴</span>عیسی پیشتر رفت و دست خود را روی تابوت گذاشت و کسانی که تابوت را می‌بردند ایستادند. عیسی فرمود: «ای جوان به تو می‌گویم برخیز.» <span class="verse-marker">۱۵</span>آن مرده نشست و شروع به صحبت کرد و عیسی او را به مادرش سپرد. <span class="verse-marker">۱۶</span>همه ترسیدند و خدا را تمجید کرده گفتند: «پیامبر بزرگی در میان ما ظهور کرده است.» و همچنین می‌گفتند: «خدا آمده است تا قوم برگزیدۀ خود را رستگار سازد.» <span class="verse-marker">۱۷</span>خبر آنچه که عیسی کرده بود در سراسر ولایت یهودیه و همۀ اطراف آن منتشر شد. </p>
  <h3>سؤال یحیی </h3>
  <h4>(همچنین در متی ۱۱:‌۲‌-‌۱۹) </h4>
  <p>
    <span class="verse-marker">۱۸</span>یحیی نیز بوسیلۀ شاگردان خود از همۀ این امور باخبر شد. دو نفر از ایشان را خواست <span class="verse-marker">۱۹</span>و آن‌ها را با این پیغام پیش عیسی خداوند فرستاد: «آیا تو آن کسی هستی که قرار است بیاید یا منتظر دیگری باشیم؟» <span class="verse-marker">۲۰</span>آن دو نفر پیش عیسی آمدند و عرض کردند: «یحیای تعمید‌دهنده، ما را پیش تو فرستاده است تا بداند: آیا تو آن کسی هستی که قرار است بیاید یا باید منتظر دیگری باشیم؟» <span class="verse-marker">۲۱</span>همان ساعت عیسی مردم بسیار را که گرفتار ناخوشیها، بلاها و ارواح ناپاک بودند، شفا داد و به نابینایان زیادی بینائی بخشید. <span class="verse-marker">۲۲</span>بعد به ایشان جواب داد: «بروید و آنچه را دیده و شنیده‌اید به یحیی بگویید که چگونه کوران بینایی خود را باز می‌یابند، لنگان به راه می‌افتند، جذامیان پاک می‌شوند، کرها شنوا می‌گردند، مردگان زندگی را از سر می‌گیرند و بینوایان مژده را می‌شنوند. <span class="verse-marker">۲۳</span>خوشا بحال کسی که دربارۀ من شک نکند.» </p>
  <p>
    <span class="verse-marker">۲۴</span>بعد از آنکه قاصدان یحیی رفتند عیسی دربارۀ او برای مردم شروع به صحبت کرد و گفت: «وقتی به بیابان رفتید انتظار دیدن چه چیز را داشتید؟ نی نیزاری که از باد می‌لرزد؟ <span class="verse-marker">۲۵</span>برای دیدن چه چیز بیرون رفتید؟ مردی با لباسهای ابریشمی؟ بدون شک اشخاصی که لباسهای زیبا می‌پوشند و زندگی پُر تجملی دارند در قصرها بسر می‌برند. <span class="verse-marker">۲۶</span>پس برای دیدن چه چیز بیرون رفتید؟ یک پیامبر؟ بلی، بدانید از پیامبر هم بالا‌تر. <span class="verse-marker">۲۷</span>او مردی است که درباره‌اش نوشته شده است: «این است قاصد من که پیشاپیش تو می‌فرستم، او راه تو را پیش پایت آماده خواهد ساخت.» <span class="verse-marker">۲۸</span>بدانید که کسی بزرگتر از یحیی به دنیا نیامده است و با وجود این، کوچکترین شخص در پادشاهی خدا از او بزرگتر است.» </p>
  <p>
    <span class="verse-marker">۲۹</span>همۀ مردم و از جمله جزیه‌گیران سخنان عیسی را شنیدند و به سبب اینکه از دست یحیی، تعمید گرفته بودند خدا را برای عدالتش شکر می‌کردند. <span class="verse-marker">۳۰</span>اما فریسی ها و معلمان شریعت که تعمید یحیی را قبول نکرده بودند، نقشه‌ای را که خدا برای آنها داشت رد کردند. </p>
  <p>
    <span class="verse-marker">۳۱</span>«مردم این زمانه را به چه چیز می‌توانم تشبیه کنم؟ آنها به چه می‌مانند؟ <span class="verse-marker">۳۲</span>مانند کودکانی هستند که در بازار می‌نشینند و بر سر هم فریاد می‌کشند و می‌گویند: «برای شما نَی زدیم نرقصیدید! ناله کردیم، گریه نکردید!» <span class="verse-marker">۳۳</span>مقصد این است که یحیای تعمید‌دهنده آمد که نه نان می‌خورد و نه شراب می‌نوشید و شما می‌گفتید: «او دیوانه است.» <span class="verse-marker">۳۴</span>پسر انسان آمد، او هم می‌خورَد و هم می‌نوشد و شما می‌گوئید: «نگاه کنید، یک آدم پُرخور، میگسار و رفیق جزیه‌گیران و خطاکاران.» <span class="verse-marker">۳۵</span>با وجود این، درستی حکمت خداوند به وسیلۀ کسانی که آن را پذیرفته‌اند به ثبوت می‌رسد.» </p>
  <h3>در خانۀ شمعون فریسی </h3>
  <p>
    <span class="verse-marker">۳۶</span>یکی از فریسی ها عیسی را برای صرف غذا دعوت کرد. او به خانۀ آن فریسی رفت و بر سر دسترخوان نشست. <span class="verse-marker">۳۷</span>در آن شهر زنی زندگی می‌کرد که رفتارش برخلاف اخلاق بود. چون او شنید که عیسی در خانۀ آن فریسی غذا می‌خورد در گلابدانی سنگی، روغنی معطر آورد. <span class="verse-marker">۳۸</span>پشت سر عیسی و کنار پاهای او قرار گرفت و گریه می‌کرد. چون اشکهایش پاهای عیسی را تر کرد، آن‌ها را با موی خود خشک نمود و پاهای عیسی را می‌بوسید و به آن‌ها روغن می‌مالید. <span class="verse-marker">۳۹</span>وقتی صاحب خانه یعنی آن فریسی این را دید پیش خود گفت: «اگر این مرد واقعاً پیامبر می‌بود می‌دانست این زنی که او را لمس می‌کند کیست و چطور زنی است، او یک زن بد کاره است.» <span class="verse-marker">۴۰</span>عیسی به فریسی گفت: «شمعون، مطلبی دارم برایت بگویم.» گفت: «بفرما، استاد.» <span class="verse-marker">۴۱</span>فرمود: «دو نفر از شخصی قرض گرفته بودند، یکی به او پنجصد سکۀ نقره قرضدار بود و دیگری پنجاه سکۀ نقره. <span class="verse-marker">۴۲</span>چون هیچیک از آن دو نفر چیزی نداشت که به او بدهد، طلبکار هر دو را بخشید. حالا کدامیک از آن دو او را بیشتر دوست خواهد داشت؟» <span class="verse-marker">۴۳</span>شمعون جواب داد: «گمان می‌کنم آن کسی که بیشتر به او بخشیده شد.» عیسی فرمود: «قضاوت تو درست است.» <span class="verse-marker">۴۴</span>و سپس رو به آن زن کرد و به شمعون فرمود: «این زن را می‌بینی؟ من به خانۀ تو آمدم ولی تو برای پاهایم آب نیاوردی. اما این زن پاهای مرا با اشک چشم شست و با موی خود خشک کرد. <span class="verse-marker">۴۵</span>تو هیچ مرا نبوسیدی اما این زن از وقتی که من وارد شدم از بوسیدن پاهایم دست بر‌نمی‌دارد. <span class="verse-marker">۴۶</span>تو به سر من روغن نزدی اما او به پاهای من روغن معطر مالید. <span class="verse-marker">۴۷</span>بنابراین بدان که محبت فراوان او نشان می‌دهد که گناهان بسیارش آمرزیده شده است و کسی که کم بخشیده شده باشد، کم محبت می‌نماید.» <span class="verse-marker">۴۸</span>بعد به آن زن فرمود: «گناهان تو بخشیده شده است.» </p>
  <p>
    <span class="verse-marker">۴۹</span>دیگر مهمانان از یکدیگر می‌پرسیدند: «این کیست که حتی گناهان را هم می‌آمرزد؟» <span class="verse-marker">۵۰</span>اما عیسی به آن زن فرمود: «ایمان تو، تو را نجات داده است، بسلامت برو.» </p>
  <a id="c8"></a>
  <h2>فصل هشتم </h2>
  <h3>زنان همراه عیسی </h3>
  <p>
    <span class="verse-marker">۱</span>بعد از آن عیسی شهر به شهر و ده به ده می‌گشت و مژدۀ پادشاهی خدا را اعلام می‌کرد. <span class="verse-marker">۲</span>دوازده حواری و عده‌ای از زنانی که از ارواح پلید و ناخوشیها رهائی یافته بودند با او همراه بودند. مریمِ معروف به مریم مجدلیه که از او هفت روح ناپاک بیرون آمده بود، <span class="verse-marker">۳</span>یونا همسر خوزا ـ ناظر هیرودیس ـ و سوسن و بسیاری کسان دیگر. این زنان از اموال خود به عیسی و شاگردانش کمک می‌کردند. </p>
  <h3>مَثَل دهقان </h3>
  <h4>(همچنین در متی ۱۳:‌۱‌-‌۹ و مرقُس ۴:‌۱‌-‌۹) </h4>
  <p>
    <span class="verse-marker">۴</span>وقتی مردم از شهرهای اطراف به دیدن عیسی آمدند و جمعیت زیادی در اطراف او جمع شد، مَثَلی آورده گفت: <span class="verse-marker">۵</span>«دهقانی برای پاشیدن تخم بیرون رفت. وقتی تخم پاشید، مقداری از آن در راه افتاد و پایمال شد و پرندگان آن‌ها را خوردند. <span class="verse-marker">۶</span>مقداری هم در زمین سنگلاخ افتاد و پس از آنکه رشد کرد به سبب کمبود رطوبت و آب خشک شد. <span class="verse-marker">۷</span>بعضی از دانه‌ها داخل خارها افتاد و خارها با آن‌ها رشد کرده آن‌ها را خفه نمود. <span class="verse-marker">۸</span>بعضی از دانه‌ها در خاک خوب افتادند و رشد کردند و صد برابر ثمر آوردند.» این را فرمود و با صدای بلند گفت: «اگر گوش شنوا دارید، بشنوید.» </p>
  <h3>مقصد از به‌کار بردن مَثَل </h3>
  <h4>(همچنین در متی ۱۳:‌۱۰‌-‌۱۷ و مرقُس ۴:‌۱۰‌-‌۱۲) </h4>
  <p>
    <span class="verse-marker">۹</span>شاگردان عیسی معنی این مَثَل را از او پرسیدند. <span class="verse-marker">۱۰</span>فرمود: «درک اسرار پادشاهی خدا به شما عطا شده است، اما این مطالب برای دیگران در قالب مَثَل بیان می‌شود: «تا نگاه کنند اما چیزی نبینند، بشنوند اما چیزی نفهمند.» </p>
  <h3>تفسیر مَثَل دهقان </h3>
  <h4>(همچنین در متی ۱۳:‌۱۸‌-‌۲۳ و مرقُس ۴:‌۱۳‌-‌۲۰) </h4>
  <p>
    <span class="verse-marker">۱۱</span>معنی و مفهوم این مَثَل از این قرار است: دانه، کلام خدا است. <span class="verse-marker">۱۲</span>دانه‌هائی که در راه افتادند کسانی هستند که آن را می‌شنوند و سپس شیطان می‌آید و کلام را از دلهای شان می‌رباید مبادا ایمان بیاورند و نجات یابند. <span class="verse-marker">۱۳</span>دانه‌های کاشته شده در سنگلاخ به کسانی می‌ماند که وقتی کلام را می‌شنوند با خوشی می‌پذیرند اما کلام در آنها ریشه نمی‌دواند. مدتی ایمان دارند اما در وقت آزمایش‌های سخت از میدان بدر می‌روند. <span class="verse-marker">۱۴</span>دانه‌هائی که در میان خارها افتادند بر کسانی دلالت می‌کند که کلام خدا را می‌شنوند اما با گذشت زمان، تشویش دنیا و مال و ثروت و خوشیهای زندگی، کلام را در آن‌ها خفه می‌کند و هیچگونه ثمری نمی‌آورند. <span class="verse-marker">۱۵</span>اما دانه‌هائی که در خاک خوب افتادند بر کسانی دلالت دارد که کلام خدا را با قلبی صاف و پاک می‌شوند و آن را نگه می‌دارند و با زحمتکشی، ثمرات فراوان ببار می‌آورند. </p>
  <h3>مَثَل چراغ </h3>
  <h4>(همچنین در مرقُس ۴:‌۲۱‌-‌۲۵) </h4>
  <p>
    <span class="verse-marker">۱۶</span>هیچ کس چراغ را روشن نمی‌کند تا آن را با تشت بپوشاند یا زیر تخت بگذارد. برعکس، آن را روی چراغ‌دان می‌گذارد تا هرکه وارد شود نور آن را ببیند، <span class="verse-marker">۱۷</span>زیرا هر چه پنهان باشد آشکار می‌شود و هرچه زیر سرپوش باشد نمایان می‌گردد و پرده از رویش برداشته می‌شود. <span class="verse-marker">۱۸</span>پس متوجه باشید که چطور می‌شنوید زیرا به کسی که دارد بیشتر داده خواهد شد، اما آن کس که ندارد حتی آنچه را که به گمان خود دارد از دست خواهد داد.» </p>
  <h3>مادر و برادران عیسی </h3>
  <h4>(همچنین در متی ۱۲:‌۴۶‌-‌۵۰ و مرقُس ۳:‌۳۱‌-‌۳۵) </h4>
  <p>
    <span class="verse-marker">۱۹</span>مادر و برادران عیسی برای دیدن او آمدند، اما به سبب زیادی جمعیت نتوانستند به او برسند. <span class="verse-marker">۲۰</span>به او گفتند: «مادر و برادرانت بیرون ایستاده‌اند و می‌خواهند تو را ببینند.» <span class="verse-marker">۲۱</span>عیسی جواب داد: «مادر من و برادران من آنانی هستند که کلام خدا را می‌شنوند و آن را بجا می‌آورند.» </p>
  <h3>آرامش در بحیرۀ طوفانی </h3>
  <h4>(همچنین در متی ۸:‌۲۳‌-‌۲۷ و مرقُس ۴:‌۳۵‌-‌۴۱) </h4>
  <p>
    <span class="verse-marker">۲۲</span>در یکی از آن روزها عیسی با شاگردان خود سوار کشتی شد و به آنها فرمود: «به طرف دیگر بحیره برویم.» آن‌ها به راه افتادند <span class="verse-marker">۲۳</span>و وقتی کشتی در حرکت بود عیسی به خواب رفت. در این وقت طوفان سختی در بحیره پدید آمد. آب، کشتی را پُر می‌ساخت و آنها در خطر بزرگی افتاده بودند. <span class="verse-marker">۲۴</span>پیش او رفتند و بیدارش کرده گفتند: «ای استاد، ای استاد، چیزی نمانده که ما از بین برویم.» او از خواب برخاست و با تندی به باد و آب‌های طوفانی فرمان سکوت داد. طوفان فرو نشست و همه‌جا آرام شد. <span class="verse-marker">۲۵</span>از آنها پرسید: «ایمان تان کجاست؟» آنها با حالت ترس و تعجب به یکدیگر می‌گفتند: «این مرد کیست که به باد و آب فرمان می‌دهد و آن‌ها از او اطاعت می‌کنند؟» </p>
  <h3>شفای دیوانه </h3>
  <h4>(همچنین در متی ۸:‌۲۸‌-‌۳۴ و مرقُس ۵:‌۱‌-‌۲۰) </h4>
  <p>
    <span class="verse-marker">۲۶</span>به این ترتیب در سرزمین جَدَریان که مقابل ولایت جلیل است به خشکی رسیدند. <span class="verse-marker">۲۷</span>همینکه عیسی قدم به ساحل گذاشت با مردی از اهالی آن شهر روبرو شد که گرفتار ارواح ناپاک بود. مدتی زیاد نه لباسی پوشیده بود و نه در خانه زندگی کرده بود بلکه در میان مقبره‌ها بسر می‌برد. <span class="verse-marker">۲۸</span>به محض این که عیسی را دید فریاد کرد و به پاهای او افتاد و با صدای بلند گفت: «ای عیسی، پسر خدای متعال، از من چه می‌خواهی؟ پیش تو زاری می‌کنم، مرا عذاب نده.» <span class="verse-marker">۲۹</span>زیرا عیسی به روح ناپاک فرمان داده بود که از آن مرد بیرون بیاید. آن روح ناپاک بارها بر او حمله‌ور شده بود و مردم او را گرفته با زنجیرها و کنده‌ها محکم نگاه می‌داشتند، اما هر بار زنجیرها را پاره می‌کرد و آن روح ناپاک او را به بیابانها می‌کشانید. <span class="verse-marker">۳۰</span>عیسی از او پرسید: «اسم تو چیست؟» جواب داد: «لِژیون (لشکر).» و این به آن سبب بود که ارواح ناپاک بسیاری او را گرفته بودند. <span class="verse-marker">۳۱</span>ارواح ناپاک از عیسی تقاضا کردند که آن‌ها را به دوزخ نفرستد. </p>
  <p>
    <span class="verse-marker">۳۲</span>تصادفاً در آن نزدیکی، گلۀ بزرگ خوکی بود که در بالای تپه می‌چریدند و ارواح ناپاک از او در خواست کردند که اجازه دهد به داخل خوکها بروند. عیسی به آن‌ها اجازه داد. <span class="verse-marker">۳۳</span>ارواح ناپاک از آن مرد بیرون آمدند و به داخل خوکها رفتند و آن گله از سراشیبی تپه به بحیره جست و غرق شد. </p>
  <p>
    <span class="verse-marker">۳۴</span>خوک‌بانان آنچه را که واقع شد دیدند و پا به فرار گذاشتند و این خبر را به شهر و اطراف آن رسانیدند. <span class="verse-marker">۳۵</span>مردم برای تماشا از شهر بیرون آمدند. وقتی پیش عیسی رسیدند مردی را که ارواح ناپاک از او بیرون رفته بودند، لباس پوشیده و سر عقل آمده پیش پای عیسی نشسته دیدند و ترسیدند. <span class="verse-marker">۳۶</span>شاهدان واقعه برای آنها شرح دادند که آن مرد چگونه شفا یافت. <span class="verse-marker">۳۷</span>بعد تمام مردم ناحیۀ جَدَریان از عیسی خواهش کردند که از آنجا برود زیرا بسیار ترسیدند. بنابراین عیسی سوار کشتی شد و به طرف دیگر بحیره بازگشت. <span class="verse-marker">۳۸</span>مردی که ارواح ناپاک از او بیرون آمده بودند اجازه خواست که با او برود اما عیسی به او اجازه نداد و گفت: <span class="verse-marker">۳۹</span>«به خانه‌ات برگرد و آنچه را که خدا برای تو انجام داده است بیان کن.» آن مرد به شهر رفت و آنچه را که عیسی برای او انجام داده بود همه‌جا پخش کرد. </p>
  <h3>شفای یک زن و زنده کردن دختر یایروس </h3>
  <h4>(همچنین در متی ۹:‌۱۸‌-‌۲۶ و مرقُس ۵:‌۲۱‌-‌۴۳) </h4>
  <p>
    <span class="verse-marker">۴۰</span>هنگامی که عیسی به طرف دیگر بحیره بازگشت مردم با گرمی از او استقبال کردند زیرا همه در انتظار او بودند. <span class="verse-marker">۴۱</span>در این وقت مردی که اسمش یایروس بود و سرپرستی کنیسه را به عهده داشت نزد عیسی آمد. خود را پیش پاهای عیسی انداخت و از او تقاضا کرد که به خانه‌اش برود، <span class="verse-marker">۴۲</span>زیرا دختر یگانه‌اش که تقریباً دوازده ساله بود در آستانۀ مرگ قرار داشت. وقتی عیسی در راه بود مردم از هر طرف به او فشار می‌آوردند. <span class="verse-marker">۴۳</span>در میان مردم زنی دیده می‌شد که مدت دوازده سال مبتلا به خونریزی بود و با اینکه تمام دارائی خود را به طبیبان داده بود هیچکس نتوانسته بود او را درمان نماید. <span class="verse-marker">۴۴</span>این زن از پشت سر آمد و لباس عیسی را لمس کرد و فوراً خونریزی او بند آمد. <span class="verse-marker">۴۵</span>عیسی پرسید: «کی به من دست زد؟» همگی انکار کردند و پِترُس گفت: «ای استاد، مردم دور تو را گرفته‌اند و به تو فشار می‌آورند.» <span class="verse-marker">۴۶</span>اما عیسی فرمود: «کسی به من دست زد، چون احساس کردم نیرویی از من صادر شد.» <span class="verse-marker">۴۷</span>آن زن که فهمید شناخته شده است با ترس و لرز آمد و پیش پاهای او افتاد و در برابر همۀ مردم شرح داد که چرا او را لمس کرده و چگونه فوراً شفا یافته است. <span class="verse-marker">۴۸</span>عیسی به او فرمود: «دخترم، ایمانت تو را شفا داده است، بسلامت برو» </p>
  <p>
    <span class="verse-marker">۴۹</span>هنوز گرم صحبت بودند که مردی با این پیغام از خانۀ سرپرست کنیسه آمد: «دخترت مُرد. بیش از این استاد را زحمت نده.» <span class="verse-marker">۵۰</span>وقتی عیسی این را شنید، به یایروس فرمود: «نترس، فقط ایمان داشته باش، او خوب خواهد شد.» <span class="verse-marker">۵۱</span>هنگام ورود به خانه اجازه نداد کسی جز پِترُس و یوحنا و یعقوب و پدر و مادر آن دختر با او وارد شود. <span class="verse-marker">۵۲</span>همه برای آن دختر گریه و ماتم می‌کردند. عیسی فرمود: «دیگر گریه نکنید، او نمرده، خواب است.» <span class="verse-marker">۵۳</span>آنها فقط به او ریشخند می‌کردند، چون خوب می‌دانستند که او مُرده است. <span class="verse-marker">۵۴</span>اما عیسی دست دختر را گرفت و او را صدا زد و گفت: «ای دخترک، برخیز.» <span class="verse-marker">۵۵</span>روح او بازگشت و فوراً برخاست. عیسی به ایشان فرمود که به او خوراک بدهند. <span class="verse-marker">۵۶</span>والدین او بسیار تعجب کردند، اما عیسی با تأکید از آنها خواست که ماجرا را به کسی نگویند. </p>
  <a id="c9"></a>
  <h2>فصل نهم </h2>
  <h3>وظیفۀ شاگردان </h3>
  <h4>(همچنین در متی ۱۰:‌۵‌-‌۱۵ و مرقُس ۶:‌۷‌-‌۱۳) </h4>
  <p>
    <span class="verse-marker">۱</span>عیسی دوازده حواری را پیش خود خواست و به آن‌ها قدرت و اختیار داد تا بر تمامی ارواح ناپاک چیره شوند و بیماریها را درمان نمایند. <span class="verse-marker">۲</span>آنها را فرستاد تا پادشاهی خدا را اعلام کنند و مردم را شفا دهند. <span class="verse-marker">۳</span>به آنها فرمود: «برای مسافرت هیچ چیز نبرید، نه چوبدستی، نه خرجین و نه نان و نه پول و هیچیک از شما نباید جامۀ اضافی داشته باشد. <span class="verse-marker">۴</span>هرگاه شما را در خانه‌ای می‌پذیرند تا وقتی در آن شهر هستید در آن خانه بمانید. <span class="verse-marker">۵</span>اما کسانی که شما را نمی‌پذیرند، وقتی شهر شان را ترک می‌کنید برای عبرت آنها گرد و خاک آن شهر را هم از پاهای خود پاک کنید.» <span class="verse-marker">۶</span>به این ترتیب آن‌ها به راه افتادند و آبادی به آبادی می‌گشتند و در همه‌جا بشارت می‌دادند و بیماران را شفا می‌بخشیدند. </p>
  <h3>هیرودیس و عیسی </h3>
  <h4>(همچنین در متی ۱۴:‌۱‌-‌۱۲ و مرقُس ۶:‌۱۴‌-‌۲۹) </h4>
  <p>
    <span class="verse-marker">۷</span>در این روزها هیرودیس پادشاه از آنچه در جریان بود آگاهی یافت و سرگشته و پریشان شد چون عده‌ای می‌گفتند که یحیای تعمید‌دهنده زنده شده است. <span class="verse-marker">۸</span>عده‌ای نیز می‌گفتند که الیاس ظهور کرده، عده‌ای هم می‌گفتند یکی از پیامبران قدیم زنده شده است. <span class="verse-marker">۹</span>اما هیرودیس گفت: «من که خود فرمان دادم سر یحیی را بزنند، ولی این کیست که دربارۀ او این چیزها را می‌شنوم؟» و کوشش می‌کرد او را ببیند. </p>
  <h3>غذا دادن به پنج هزار مرد </h3>
  <h4>(همچنین در متی ۱۴:‌۱۳‌-‌۲۱ و مرقُس ۶:‌۳۰‌-‌۴۴ و یوحنا ۶:‌۱‌-‌۱۴) </h4>
  <p>
    <span class="verse-marker">۱۰</span>وقتی رسولان برگشتند گزارش کارهائی را که انجام داده بودند به عرض عیسی رسانیدند. او آنها را برداشت و به شهری به نام بیتسَیدا برد و نگذاشت کسی دیگر همراه ایشان برود. <span class="verse-marker">۱۱</span>اما مردم باخبر شدند و بدنبال او براه افتادند. ایشان را پذیرفت و برای ایشان دربارۀ پادشاهی خدا صحبت کرد و کسانی را که محتاج درمان بودند شفا داد. <span class="verse-marker">۱۲</span>نزدیک غروب، دوازده حواری پیش او آمدند و عرض کردند: «این مردم را رخصت بده تا به دهکده‌ها و کشتزارهای اطراف بروند و برای خود منزل و خوراک پیدا کنند، چون ما در اینجا در محل دورافتاده‌ای هستیم.» <span class="verse-marker">۱۳</span>او جواب داد: «شما خود تان به آنها غذا بدهید.» اما شاگردان گفتند: «ما فقط پنج نان و دو ماهی داریم، مگر اینکه خود ما برویم و برای همۀ این جماعت غذا بخریم.» <span class="verse-marker">۱۴</span>آنها در حدود پنج هزار مرد بودند. عیسی به شاگردان فرمود: «اینها را به دسته‌های پنجاه نفری بنشانید.» </p>
  <p>
    <span class="verse-marker">۱۵</span>شاگردان این کار را انجام دادند و همه را نشانیدند. <span class="verse-marker">۱۶</span>بعد عیسی آن پنج نان و دو ماهی را گرفت، چشم به آسمان دوخت و برای آن خوراک سپاسگزاری کرد. سپس نانها را پاره کرد و به شاگردان داد تا پیش مردم بگذارند. <span class="verse-marker">۱۷</span>همه خوردند و سیر شدند و دوازده سبد از باقیماندۀ نان و ماهی جمع شد. </p>
  <h3>گواهی پِترُس دربارۀ عیسی </h3>
  <h4>(همچنین در متی ۱۶:‌۱۳‌-‌۱۹ و مرقُس ۸:‌۲۷‌-‌۲۹) </h4>
  <p>
    <span class="verse-marker">۱۸</span>یک روز وقتی عیسی به تنهائی در حضور شاگردانش دعا می‌کرد از آنها پرسید: «مردم مرا کی می‌دانند؟» <span class="verse-marker">۱۹</span>جواب دادند: «بعضی‌ها می‌گویند تو یحیای تعمید‌دهنده هستی، عده‌ای می‌گویند تو الیاس هستی و عده‌ای هم می‌گویند که یکی از پیامبران پیشین زنده شده است.» <span class="verse-marker">۲۰</span>عیسی فرمود: «شما مرا کی می‌دانید؟» پِترُس جواب داد: «مسیح خدا.» </p>
  <h3>نخستین پیشگوئی عیسی دربارۀ مرگ خود </h3>
  <h4>(همچنین در متی ۱۶:‌۲۰‌-‌۲۸ و مرقُس ۸:‌۳۰‌ـ‌۹:‌۱) </h4>
  <p>
    <span class="verse-marker">۲۱</span>بعد به آنها امر شدید کرد که این موضوع را به هیچکس نگویند <span class="verse-marker">۲۲</span>و ادامه داد: «لازم است که پسر انسان رنجهای سختی را بکشد و بزرگان یهود، سران کاهنان و علمای دین او را رد کنند و او کشته شود و در روز سوم باز زنده گردد.» <span class="verse-marker">۲۳</span>سپس به همه فرمود: «اگر کسی بخواهد پیرو من باشد باید دست از جان بشوید و همه روزه صلیب خود را بردارد و با من بیاید. <span class="verse-marker">۲۴</span>هر که بخواهد جان خود را حفظ کند آن را از دست خواهد داد اما هرکه به خاطر من جان خود را فدا کند آن را نگاه خواهد داشت. <span class="verse-marker">۲۵</span>برای آدمی چه فایده دارد که تمام جهان را به‌دست بیاورد اما جان خود را از دست بدهد یا به آن ضرر برساند؟ <span class="verse-marker">۲۶</span>هر که از من و سخنان من عار داشته باشد پسر انسان نیز وقتی با جلال خود و جلال پدر و فرشتگان مقدس بیاید از او عار خواهد داشت. <span class="verse-marker">۲۷</span>بیقین بدانید از کسانی که در اینجا ایستاده‌اند عده‌ای هستند که تا پادشاهی خدا را نبینند طعم مرگ را نخواهند چشید.» </p>
  <h3>تبدیل هیئت عیسی </h3>
  <h4>(همچنین در متی ۱۷:‌۱‌-‌۸ و در مرقُس ۹:‌۲‌-‌۸) </h4>
  <p>
    <span class="verse-marker">۲۸</span>عیسی تقریباً یک هفته بعد از این موضوع، پِترُس، یوحنا و یعقوب را برداشت و برای دعا به بالای کوه رفت. <span class="verse-marker">۲۹</span>هنگامیکه به دعا مشغول بود، نمای چهره‌اش تغییر کرد و لباسهایش از سفیدی می‌درخشید. <span class="verse-marker">۳۰</span>ناگهان دو مرد یعنی موسی و الیاس در آنجا با او صحبت می‌کردند. <span class="verse-marker">۳۱</span>آن‌ها با شان و شوکت ظاهر گشتند و دربارۀ مرگ او، یعنی آنچه که می‌بایست در اورشلیم به انجام رسد، صحبت می‌کردند. <span class="verse-marker">۳۲</span>در این موقع پِترُس و همراهان او به خواب رفته بودند، اما وقتی بیدار شدند و جلال او و آن دو مردی را که در کنار او ایستاده بودند مشاهده کردند. <span class="verse-marker">۳۳</span>در حالی که آن دو نفر از نزد عیسی می‌رفتند پِترُس به او عرض کرد: «ای استاد، چه خوب است که ما در اینجا هستیم! سه سایبان بسازیم، یکی برای تو، یکی برای موسی و یکی هم برای الیاس.» پِترُس بدون آنکه بفهمد چه می‌گوید این سخن را گفت. <span class="verse-marker">۳۴</span>هنوز حرفش تمام نشده بود که ابری آمد و بر آنها سایه افگند و وقتی ابر آنها را فرا گرفت شاگردان ترسیدند. <span class="verse-marker">۳۵</span>از ابر ندائی آمد: «این است پسر من و برگزیدۀ من، به او گوش دهید.» <span class="verse-marker">۳۶</span>وقتی آن ندا به پایان رسید، آن‌ها عیسی را تنها دیدند. آن سه نفر خاموش ماندند و در آن روزها از آنچه دیده بودند چیزی به کسی نگفتند. </p>
  <h3>شفای یک میرگی‌دار </h3>
  <h4>(همچنین در متی ۱۷:‌۱۴‌-‌۱۸ و مرقُس ۹:‌۱۴‌-‌۲۷) </h4>
  <p>
    <span class="verse-marker">۳۷</span>روز بعد وقتی از کوه پایین می‌آمدند جمعیت زیادی در انتظار عیسی بود. <span class="verse-marker">۳۸</span>ناگهان مردی از وسط جمعیت فریاد زد: «ای استاد، از تو التماس می‌کنم به پسر من، که یگانه فرزند من است، نظری بیاندازی. <span class="verse-marker">۳۹</span>روحی او را می‌گیرد و ناگهان فریاد می‌زند، کف از دهانش بیرون می‌آید و بدنش به تشنج افتاده می‌لرزد و با دشواری زیاد او را رها می‌کند. <span class="verse-marker">۴۰</span>از شاگردان تو تقاضا کردم که آن روح را بیرون کنند اما نتوانستند.» <span class="verse-marker">۴۱</span>عیسی جواب داد: «مردمان این روزگار، چقدر بی‌ایمان و فاسد هستند! تا کی با شما باشم و شما را تحمل کنم؟ پسرت را به این جا بیآور.» <span class="verse-marker">۴۲</span>اما قبل از آنکه پسر به نزد عیسی برسد روح ناپاک او را به زمین زد و به تشنج انداخته تکان سختی داد. عیسی با تندی به روح ناپاک امر کرد خارج شود و آن پسر را شفا بخشید و به پدرش سپرد. <span class="verse-marker">۴۳</span>همۀ مردم از بزرگی خدا حیران ماندند. </p>
  <h3>دومین پیشگوئی عیسی دربارۀ مرگ خود </h3>
  <h4>(همچنین در متی ۱۷:‌۲۲‌-‌۲۳ و مرقُس ۹:‌۳۰‌-‌۳۲) </h4>
  <p>در حالی که عموم مردم از تمام کارهای عیسی در حیرت بودند عیسی به شاگردان فرمود: <span class="verse-marker">۴۴</span>«این سخن مرا بخاطر بسپارید: پسر انسان به دست آدمیان تسلیم خواهد شد.» <span class="verse-marker">۴۵</span>اما آنها نفهمیدند چه می‌گوید. مقصد عیسی بطوری برای آنها پوشیده بود که آن را نفهمیدند و می‌ترسیدند آن را از او بپرسند. </p>
  <h3>کی از همه بزرگتر است؟ </h3>
  <h4>(همچنین در متی ۱۸:‌۱‌-‌۵ و مرقُس ۹:‌۳۳‌-‌۳۷) </h4>
  <p>
    <span class="verse-marker">۴۶</span>مباحثه‌ای در میان آنها درگرفت که کی بین آن‌ها از همه بزرگتر است. <span class="verse-marker">۴۷</span>عیسی فهمید که در ذهن شان چه افکاری می‌گذرد، پس کودکی را گرفت و او را در کنار خود قرار داد <span class="verse-marker">۴۸</span>و به آنها فرمود: «هرکه این کودک را به نام من بپذیرد مرا پذیرفته است و هرکه مرا بپذیرد فرستندۀ مرا پذیرفته است، زیرا در بین شما آن کسی بزرگتر است که از همه کوچکتر می‌باشد.» </p>
  <h3>هرکه بر ضد شما نباشد با شماست </h3>
  <h4>(همچنین در مرقُس ۹:‌۳۸‌-‌۴۰) </h4>
  <p>
    <span class="verse-marker">۴۹</span>یوحنا عرض کرد: «ای استاد، ما مردی را دیدیم که با ذکر نام تو ارواح ناپاک را بیرون می‌کرد اما چون از ما نبود کوشش کردیم مانع کار او شویم.» <span class="verse-marker">۵۰</span>عیسی به او فرمود: «با او کاری نداشته باشید زیرا هر که ضد شما نباشد با شماست.» </p>
  <h3>بی‌مهری دهاتیان سامری </h3>
  <p>
    <span class="verse-marker">۵۱</span>چون وقت آن رسید که عیسی به آسمان برده شود با عزمی محکم رو به اورشلیم نهاد <span class="verse-marker">۵۲</span>و قاصدانی پیشاپیش خود فرستاد. آنها حرکت کردند و به دهکده‌ای در سرزمین سامریان وارد شدند تا برای او تدارک ببینند. <span class="verse-marker">۵۳</span>اما مردمان آن ده نمی‌خواستند از او پذیرائی کنند، زیرا معلوم بود که او عازم اورشلیم است. <span class="verse-marker">۵۴</span>وقتی یعقوب و یوحنا، شاگردان او، این جریان را دیدند گفتند: «خداوندا، آیا می‌خواهی بگوئیم از آسمان آتشی ببارد و همۀ آنها را بسوزاند؟» <span class="verse-marker">۵۵</span>اما او برگشت و آنها را ملامت کرد <span class="verse-marker">۵۶</span>و روانۀ دهکدۀ دیگری شدند. </p>
  <h3>شرایط پیروی از عیسی </h3>
  <h4>(همچنین در متی ۸:‌۱۹‌-‌۲۲) </h4>
  <p>
    <span class="verse-marker">۵۷</span>در بین راه مردی به او عرض کرد: «هر جا بروی من به دنبال تو می‌آیم.» <span class="verse-marker">۵۸</span>عیسی جواب داد: «روباهان، لانه و پرندگان، آشیانه دارند اما پسر انسان هیچ جائی ندارد که درآن استراحت کند.» <span class="verse-marker">۵۹</span>عیسی به شخص دیگری فرمود: «بامن بیا.» اما او جواب داد: «ای آقا، بگذار اول بروم پدرم را به خاک بسپارم.» <span class="verse-marker">۶۰</span>عیسی فرمود: «بگذار مردگان، مردگان خود را به خاک بسپارند، تو برو و پادشاهی خدا را در همه‌جا اعلام نما.» <span class="verse-marker">۶۱</span>شخص دیگری گفت: «ای آقا، من با تو خواهم آمد اما اجازه بفرما اول با خانواده‌ام خداحافظی کنم.» <span class="verse-marker">۶۲</span>عیسی به او فرمود: «کسی که در وقت قلبه به پشت سر ببیند لیاقت آن را ندارد که برای پادشاهی خدا خدمت کند.» </p>
  <a id="c10"></a>
  <h2>فصل دهم </h2>
  <h3>خدمت هفتاد نفر </h3>
  <p>
    <span class="verse-marker">۱</span>بعد از این، عیسی خداوند، هفتاد نفر دیگر را تعیین فرمود و آنها را دو نفر دو نفر پیشاپیش خود به شهرها و نقاطی که در نظر داشت از آن‌ها دیدن نماید فرستاد. <span class="verse-marker">۲</span>به آنها فرمود: «محصول فراوان است اما کارگر کم، پس از صاحب محصول تقاضا کنید که کارگرانی برای جمع‌آوری محصول بفرستد. <span class="verse-marker">۳</span>بروید و بدانید که من شما را مثل بره‌ها در بین گرگها می‌فرستم. <span class="verse-marker">۴</span>هیچ کیسه یا خرجین یا بوت با خود نبرید و در بین راه با کسی سلام و علیک نکنید. <span class="verse-marker">۵</span>به هر خانه‌ای که داخل می‌شوید اولین کلام شما این باشد: «سلام بر این خانه باد.» <span class="verse-marker">۶</span>اگر کسی اهل صلح و صفا در آنجا باشد: سلام شما بر او قرار خواهد گرفت وگرنه آن سلام به خود شما باز خواهد گشت. <span class="verse-marker">۷</span>در همان خانه بمانید و از آنچه پیش شما می‌گذارند بخورید و بنوشید، زیرا کارگر مستحق مزد خود است. خانه به خانه نگردید. <span class="verse-marker">۸</span>وقتی به شهری وارد می‌شوید و از شما استقبال می‌کنند، غذایی را که برای شما تهیه می‌کنند بخورید. <span class="verse-marker">۹</span>بیماران آنجا را شفا دهید و بگوئید: «پادشاهی خدا به شما نزدیک شده است.» <span class="verse-marker">۱۰</span>وقتی به شهری وارد می‌شوید و روی خوشی به شما نشان نمی‌دهند به داخل کوچه‌های آن شهر بروید و بگویید: <span class="verse-marker">۱۱</span>«خاکی را هم که از شهر شما به پاهای ما چسبیده است، پیش روی شما پاک می‌کنیم ولی این را بدانید که پادشاهی خدا نزدیک شده است.» <span class="verse-marker">۱۲</span>بدانید که روز آخر برای سدوم بیشتر قابل تحمل خواهد بود تا برای آن شهر. </p>
  <h3>نکوهش شهرهای نا توبه‌کار </h3>
  <h4>(همچنین در متی ۱۱:‌۲۰‌-‌۲۴) </h4>
  <p>
    <span class="verse-marker">۱۳</span>وای بر تو ای خورَزین، وای بر تو ای بیتسَیدا، اگر معجزاتی که در شما انجام شد در صور و صیدون می‌شد مدتها پیش از این، خطِ بینی کشیده، خاکستر‌نشین می‌شدند، و توبه می‌کردند. <span class="verse-marker">۱۴</span>ولی روز داوری برای صور و صیدون بیشتر قابل تحمل خواهد بود تا برای شما. <span class="verse-marker">۱۵</span>و اما تو ای کَپَرناحوم، می‌خواستی سر به آسمان بکشی؟ به دوزخ سرنگون خواهی شد. <span class="verse-marker">۱۶</span>هرکه به شما گوش دهد، به من گوش داده است؛ هرکه شما را رد کند مرا رد کرده است و هرکه مرا رد کند فرستندۀ مرا رد کرده است.» </p>
  <h3>بازگشت از خدمت </h3>
  <p>
    <span class="verse-marker">۱۷</span>آن هفتاد شاگرد، خوش و خرم بازگشتند و عرض کردند: «خداوندا، با ذکر نام تو حتی ارواح ناپاک تسلیم ما می‌شوند!» <span class="verse-marker">۱۸</span>عیسی جواب داد: «من دیدم چطور شیطان مانند برق از آسمان سقوط کرد. <span class="verse-marker">۱۹</span>من به شما قدرت داده‌ام که مارها و گژدم‌ها و تمام قوای دشمن را پایمال نمائید و هرگز هیچ چیز به شما صدمه‌ای نخواهد رسانید، <span class="verse-marker">۲۰</span>ولی از این که ارواح تسلیم شما می‌شوند خوشی نکنید، بلکه شاد باشید که نامهای شما در عالم بالا ثبت شده است.» </p>
  <h3>شادمانی عیسی </h3>
  <h4>(همچنین در متی ۱۱:‌۲۵‌-‌۲۷ و ۱۳:‌۱۶‌-‌۱۷) </h4>
  <p>
    <span class="verse-marker">۲۱</span>در آن لحظه روح‌القدس خوشی بزرگی به عیسی بخشید و عیسی گفت: «ای پدر، ای خداوند آسمان و زمین، تو را سپاس می‌گویم که این چیزها را از خردمندان و دانایان پنهان نموده به کودکان آشکار ساختی، بلی ای پدر، ارادۀ تو چنین بود. </p>
  <p>
    <span class="verse-marker">۲۲</span>پدر همه چیز را در اختیار من گذاشته است. فقط پدر می‌داند که پسر کیست و همچنین فقط پسر و کسانی که پسر بخواهد پدر را به آنها آشکار سازد می‌دانند پدر کیست.» </p>
  <p>
    <span class="verse-marker">۲۳</span>عیسی رو به شاگردان خود کرد و بطور خصوصی گفت: «خوشابحال آن چشمانی که آنچه را شما می‌بینید، می‌بینند. <span class="verse-marker">۲۴</span>بدانید پیامبران و پادشاهان بسیاری آرزو می‌کردند که آنچه را شما می‌بینید ببینند، اما ندیدند و آنچه را شما می‌شنوید بشنوند اما نشنیدند.» </p>
  <h3>مَثَل سامری نیکو </h3>
  <p>
    <span class="verse-marker">۲۵</span>روزی یکی از معلمین شریعت آمد و از راه امتحان از او پرسید: «ای استاد، چه باید بکنم تا وارث زندگی ابدی شوم؟» <span class="verse-marker">۲۶</span>عیسی به او فرمود: «در تورات چه نوشته شده؟ آن را چطور تفسیر می‌کنی؟» <span class="verse-marker">۲۷</span>او جواب داد: «با تمام دل و تمام جان و تمام قدرت و تمام ذهن خود خداوند، خدای خود را دوست بدار و همسایه‌ات را مانند خودت محبت نما.» <span class="verse-marker">۲۸</span>عیسی فرمود: «درست جواب دادی. این کار را بکن که زندگی خواهی داشت.» <span class="verse-marker">۲۹</span>اما او برای اینکه نشان دهد آدم بی‌غرضی است به عیسی گفت: «همسایۀ من کیست؟» <span class="verse-marker">۳۰</span>عیسی چنین جواب داد: «مردی که از اورشلیم به اریحا می‌رفت، به دست راهزنان افتاد. راهزنان او را برهنه نمودند و لت و کوب کردند و بحال نیم مرده انداختند و رفتند. <span class="verse-marker">۳۱</span>اتفاقاً کاهنی از همان راه می‌گذشت، اما وقتی او را دید از طرف دیگر جاده رفت. <span class="verse-marker">۳۲</span>همچنین یک لاوی (خادم کاهن) به آن محل رسید و وقتی او را دید از طرف دیگر عبور کرد. <span class="verse-marker">۳۳</span>پس از آن یک مسافر از قوم سامری به او رسید و وقتی او را دید دلش بحال او سوخت. <span class="verse-marker">۳۴</span>نزد او رفت، زخمهایش را با شراب شست و بر آن‌ها روغن مالید و بست. بعد او را برداشته سوار چهار پای خود کرد و به کاروانسرایی برد و در آنجا از او پرستاری کرد. <span class="verse-marker">۳۵</span>روز بعد دو سکۀ نقره درآورد و به صاحب کاروانسرا داد و گفت: «از او پرستاری کن و اگر بیشتر از این خرج کردی وقتی برگردم به تو می‌دهم.» <span class="verse-marker">۳۶</span>به عقیدۀ تو کدامیک از این سه نفر همسایۀ آن مردی که به دست دزدان افتاد به حساب می‌آید؟» <span class="verse-marker">۳۷</span>جواب داد: «آن کسی که به او دلسوزی کرد.» عیسی فرمود: «برو مثل او رفتار کن.» </p>
  <h3>در منزل مرتا و مریم </h3>
  <p>
    <span class="verse-marker">۳۸</span>در جریان سفر آن‌ها، عیسی به دهکده‌ای آمد و در آنجا زنی به نام مرتا او را در خانۀ خود پذیرفت. <span class="verse-marker">۳۹</span>آن زن خواهری به نام مریم داشت که پیش پاهای عیسی خداوند نشست و به سخنان او گوش می‌داد. <span class="verse-marker">۴۰</span>در این وقت مرتا به خاطر کارهای زیادی که داشت پریشان بود. پس پیش عیسی آمد و عرض کرد: «خداوندا، هیچ در فکر این نیستی که خواهر من مرا در کار پذیرایی تنها مانده است؟ آخر به او بگو بیاید به من کمک کند.» <span class="verse-marker">۴۱</span>اما عیسی خداوند جواب داد: «ای مرتا، ای مرتا، تو برای چیزهای بسیار پریشان و ناراحت هستی. <span class="verse-marker">۴۲</span>اما فقط یک چیز لازم است: آن چه مریم انتخاب کرده از همه بهتر است و از او گرفته نخواهد شد.» </p>
  <a id="c11"></a>
  <h2>فصل یازدهم </h2>
  <h3>تعلیم دعا </h3>
  <h4>(همچنین در متی ۶:‌۹‌-‌۱۳ و ۷:‌۷‌-‌۱۱) </h4>
  <p>
    <span class="verse-marker">۱</span>روزی عیسی در محلی به دعا مشغول بود. وقتی از دعا فارغ شد یکی از شاگردان به او گفت: «خداوندا، همانطور که یحیی به شاگردان خود یاد داده است، تو هم دعاکردن را به ما یاد بده.» <span class="verse-marker">۲</span>عیسی به ایشان فرمود: «هر وقت دعا می‌کنید بگویید: </p>
  <p class="indented">ای پدر، نام تو مقدس باد، پادشاهی تو بیاید. <span class="verse-marker">۳</span>نان روزانۀ ما را هر روز به ما بده <span class="verse-marker">۴</span>و گناهان ما را ببخش، زیرا ما نیز همه کسانی را که به ما بدی کرده‌اند می‌بخشیم و ما را از وسوسه‌ها دور نگهدار.» </p>
  <p>
    <span class="verse-marker">۵</span>سپس به ایشان گفت: «فرض کنید که یکی از شما دوستی داشته باشد و نیمه شب پیش آن دوست برود و بگوید: «ای دوست، سه دانه نان به من قرض بده. <span class="verse-marker">۶</span>یکی از دوستانم که در سفر بود به خانۀ من داخل شده است و چیزی ندارم پیش او بگذارم.» <span class="verse-marker">۷</span>و او از داخل جواب بدهد: «مزاحم من نشو! حالا در قفل شده است و من و اولادم به رختخواب رفته‌ایم و نمی‌توانم برخیزم تا چیزی به تو بدهم.» <span class="verse-marker">۸</span>بدانید که حتی اگر از روی رفاقت برای او حاضر نکند، همان اصرار، او را وادار خواهد کرد که برخیزد و هرچه را دوستش احتیاج دارد به او بدهد. </p>
  <p>
    <span class="verse-marker">۹</span>پس به شما می‌گویم تقاضا کنید که به شما داده خواهد شد، بجوئید که پیدا خواهید کرد، بکوبید که در به روی شما باز خواهد شد. <span class="verse-marker">۱۰</span>چون هرکه بخواهد به دست می‌آورد و هرکه بجوید پیدا می‌کند و هرکه بکوبد در برویش باز می‌شود. <span class="verse-marker">۱۱</span>آیا در میان شما پدری هست که وقتی که پسرش از او ماهی بخواهد به عوض ماهی، ماری در دستش بگذارد. <span class="verse-marker">۱۲</span>یا وقتی تخم مرغ بخواهد گژدمی به او بدهد؟ <span class="verse-marker">۱۳</span>پس اگر شما با اینکه خود خطا کار هستید می‌دانید چگونه چیزهای خوب را به فرزندان تان بدهید، چقدر بیشتر پدر آسمانی، روح‌القدس را به آنانی که از او تقاضا می‌کنند عطا خواهد فرمود!» </p>
  <h3>عیسی و شیطان </h3>
  <h4>(همچنین در متی ۱۲:‌۲۲‌-‌۳۰ و مرقُس ۳:‌۲۰‌-‌۲۷) </h4>
  <p>
    <span class="verse-marker">۱۴</span>عیسی یک روح گنگ را از شخصی بیرون می‌کرد و وقتی روح ناپاک بیرون آمد مرد گنگ شروع به حرف زدن کرد و مردم حیرت کردند. <span class="verse-marker">۱۵</span>اما بعضی‌ها گفتند: «او بوسیلۀ بَعلزِبول، رئیس شیاطین، ارواح ناپاک را بیرون می‌راند.» <span class="verse-marker">۱۶</span>دیگران از راه امتحان از او تقاضای معجزه آسمانی کردند. <span class="verse-marker">۱۷</span>اما او افکار آنها را درک کرد و فرمود: «هر سلطنتی که بر ضد خودش تقسیم شود رو به خرابی می‌گذارد و خانواده‌ای که دو دستگی در آن باشد سقوط خواهد کرد. <span class="verse-marker">۱۸</span>همچنین اگر شیطان برضد خود تفرقه بیندازد سلطنتش چطور برقرار خواهد ماند؟ بهر صورت شما ادعا دارید که من بوسیله بَعلزِبول ارواح ناپاک را بیرون می‌رانم. <span class="verse-marker">۱۹</span>اگر من بوسیلۀ بَعلزِبول ارواح ناپاک را بیرون می‌رانم یاران خود شما به چه وسیله آن‌ها را بیرون می‌رانند؟ آنها ادعای شما را رد خواهند کرد. <span class="verse-marker">۲۰</span>اما اگر با قدرت خداست که من ارواح ناپاک را بیرون می‌رانم، بیقین بدانید که پادشاهی خدا به شما رسیده است. </p>
  <p>
    <span class="verse-marker">۲۱</span>وقتی مرد زورمندی که کاملاً مسلح است از قلعۀ خود نگهبانی می‌کند دارایی او در امان است. <span class="verse-marker">۲۲</span>اما وقتی کسی زورمندتر از او به او حمله کند او را از پای در می‌آورد و تیرها و زرهی را که تکیه‌گاه او هستند می‌برد و دارائیش را تاراج می‌کند. </p>
  <p>
    <span class="verse-marker">۲۳</span>هرکه با من نباشد بر ضد من است و هرکه با من جمع نکند پراگنده می‌سازد. </p>
  <h3>بازگشت روح ناپاک </h3>
  <h4>(همچنین در متی ۱۲:‌۴۳‌-‌۴۵) </h4>
  <p>
    <span class="verse-marker">۲۴</span>وقتی روح ناپاکی از کسی بیرون می‌آید در جستجوی استراحتگاهی در بیابانهای بی‌آب و علف سرگردان می‌شود. وقتی جایی را پیدا نمی‌کند می‌گوید: «به منزلی که از آن بیرون آمدم باز می‌گردم.» <span class="verse-marker">۲۵</span>پس بر‌می‌گردد و آن خانه را جارو شده و منظم و مرتب می‌بیند. <span class="verse-marker">۲۶</span>او می‌رود و هفت روح بدتر از خود را جمع می‌کند و آن‌ها همه وارد می‌شوند و جای می‌گیرند و در آخر، حال و روز آن مرد از گذشته‌اش بدتر می‌شود.» </p>
  <h3>سعادت واقعی </h3>
  <p>
    <span class="verse-marker">۲۷</span>در حالی که عیسی صحبت می‌کرد، زنی از میان جمعیت با صدایی بلند گفت: «خوشا بحال آن مادری که تو را زایید و به تو شیر داد.» <span class="verse-marker">۲۸</span>اما او فرمود: «خوشا بحال آن کسانی که کلام خدا را بشنوند و آن را بجا بیاورند.» </p>
  <h3>در خواست معجزۀ آسمانی </h3>
  <h4>(همچنین در متی ۱۲:‌۳۸‌-‌۴۲) </h4>
  <p>
    <span class="verse-marker">۲۹</span>وقتی مردم در اطراف عیسی ازدحام کردند او به صحبت خود چنین ادامه داد: «مردمان این زمانه چقدر شریرند! آن‌ها معجزه می‌خواهند، اما تنها معجزه‌ای که به ایشان داده خواهد شد معجزۀ یونس نبی است، <span class="verse-marker">۳۰</span>چون همانطور که یونس برای مردم نینوا نشانه‌ای بود، پسر انسان نیز برای مردم این زمان نشانۀ دیگری خواهد بود. <span class="verse-marker">۳۱</span>در روز داوری، ملکه جنوب با مردم این روزگار زنده خواهد شد و آنها را متهم خواهد ساخت، چون او از آن سر دنیا آمد تا حکمت سلیمان را بشنود، و شما بدانید آنکه در اینجاست از سلیمان بزرگتر است. <span class="verse-marker">۳۲</span>مردم نینوا در روز داوری با مردم این روزگار زنده خواهند شد و برضد آنها شهادت خواهند داد چون مردم نینوا در اثر پیام یونس توبه کردند و آنکه در اینجاست از یونس بزرگتر است. </p>
  <h3>چراغ بدن </h3>
  <h4>(همچنین در متی ۵:‌۱۵ و ۶:‌۲۲‌-‌۲۳) </h4>
  <p>
    <span class="verse-marker">۳۳</span>هیچکس چراغ را روشن نمی‌کند که آن را پنهان کند یا زیر تشت بگذارد، بلکه آن را روی چراغدان قرار می‌دهد تا کسانی که وارد اطاق می‌شوند نور را ببینید. <span class="verse-marker">۳۴</span>چراغ بدن تو چشم توست. وقتی چشمانت سالم هستند تمام وجود تو روشن است اما وقتی چشمهایت معیوب باشند تو در تاریکی هستی. <span class="verse-marker">۳۵</span>پس چشمان خود را باز کن مبادا نوری که داری تاریکی باشد. <span class="verse-marker">۳۶</span>اگر تمام وجود تو روشن باشد و هیچ قسمت آن در تاریکی نباشد وجود تو چنان نورانی خواهد بود که گویی چراغی نور خود را بر تو می‌درخشاند.» </p>
  <h3>نکوهش پیروان فرقۀ فریسی و معلمان شریعت </h3>
  <h4>(همچنین در متی ۲۳:‌۱‌-‌۳۶ و مرقُس ۱۲:‌۳۸‌-‌۴۰) </h4>
  <p>
    <span class="verse-marker">۳۷</span>وقتی عیسی به صحبت خود خاتمه داد، یکی از پیروان فرقۀ فریسی، او را به صرف غذا دعوت کرد. او وارد شد و نشست. <span class="verse-marker">۳۸</span>فریسی با تعجب ملاحظه کرد، که عیسی پیش از غذا دستهای خود را نشست. <span class="verse-marker">۳۹</span>اما عیسی خداوند به او گفت: «ای فریسی ها، شما بیرون پیاله و بشقاب را می‌شویید در صورتی که در درون خود چیزی جز حرص و شرارت ندارید. <span class="verse-marker">۴۰</span>ای احمق‌ها، آیا آن کسی که بیرون را ساخت درون را هم نساخت؟ <span class="verse-marker">۴۱</span>از آنچه درون ظرفها دارید، خیرات کنید که همه‌اش برای شما پاک خواهد شد. </p>
  <p>
    <span class="verse-marker">۴۲</span>وای بحال شما ای پیروان فرقۀ فریسی، شما از نعناع و پودینه و انواع ادویه ده یک می‌دهید، اما از اجرای عدالت و محبت به خدا غافل هستید. اینها چیزهایی است که شما باید بدون غافل ماندن از چیزهای دیگر به عمل آورید. </p>
  <p>
    <span class="verse-marker">۴۳</span>وای بحال شما ای فریسی ها، شما صدر مجلس را در کنیسه‌ها و سلام و تعارف را در بازارها دوست دارید. <span class="verse-marker">۴۴</span>وای بحال شما! شما مانند قبرهایی هستید که هیچ نشانه‌ای روی آن‌ها نیست و مردم ندانسته و ناشناخته روی آن‌ها راه می‌روند.» </p>
  <p>
    <span class="verse-marker">۴۵</span>یکی از معلمان شریعت در جواب عیسی گفت: «ای استاد، وقتی چنین حرفهایی می‌زنی به ما هم بر‌می‌خورد.» <span class="verse-marker">۴۶</span>عیسی در جواب فرمود: «بلی، ای معلمان شریعت، وای بحال شما نیز، چون بارهای بسیار سنگین بر دوش مردم می‌گذارید و خود تان یک انگشت هم به آن بار نمی‌زنید. <span class="verse-marker">۴۷</span>وای بحال شما که مقبره‌های پیامبرانی را که پدران شما کشتند می‌سازید <span class="verse-marker">۴۸</span>و به این وسیله اعمال پدران تان را تائید و تصدیق می‌کنید، چون آنها مرتکب آن قتل‌ها شدند و شما اینها را بنا می‌کنید. <span class="verse-marker">۴۹</span>این است که حکمت خدا می‌فرماید: «برای ایشان پیامبران و رسولان می‌فرستم، بعضی را می‌کشند و بعضی را آزار می‌رسانند»، <span class="verse-marker">۵۰</span>تا مردم این زمانه مجبور شوند جواب خون تمام پیامبرانی را که از اول پیدایش دنیا ریخته شده است بدهند، <span class="verse-marker">۵۱</span>از خون هابیل گرفته تا خون زکریا که بین قربانگاه و مکان مقدس عبادتگاه هلاک شد. بلی، بدانید که مردم این روزگار جواب همه آن‌ها را خواهند داد. </p>
  <p>
    <span class="verse-marker">۵۲</span>وای بحال شما ای معلمان شریعت، شما کلید در معرفت را بر‌می‌دارید، خود تان داخل نمی‌شوید و آنانی را هم که می‌خواهند داخل شوند، نمی‌گذارید.» </p>
  <p>
    <span class="verse-marker">۵۳</span>وقتی عیسی از آن خانه بیرون رفت علمای دین و فریسی ها با خشم و غضب دور او را گرفتند و او را در موضوعات بسیار سؤال‌پیچ نمودند <span class="verse-marker">۵۴</span>و در کمین بودند که او را با سخنان خودش به دام بیندازند. </p>
  <a id="c12"></a>
  <h2>فصل دوازدهم </h2>
  <h3>پرهیز از ریاکاری </h3>
  <h4>(همچنین در متی ۱۰:‌۲۶‌-‌۲۷) </h4>
  <p>
    <span class="verse-marker">۱</span>در این هنگام جمعیتی که هزاران هزار نفر می‌شد گرد آمده بود به طوری که یکدیگر را زیر پا می‌کردند. عیسی پیش از همه با شاگردان خود شروع به سخن کرده گفت: «از خمیرمایۀ فریسی ها یعنی منافقت آنها احتیاط کنید. <span class="verse-marker">۲</span>هرچه پوشیده است عاقبت پرده از رویش برداشته خواهد شد و هرچه پنهان است آشکار خواهد شد. <span class="verse-marker">۳</span>بنابراین آنچه را که در تاریکی گفته‌اید، در روشنایی روز شنیده خواهد شد و آنچه را که پشت درهای بسته نجوا کرده‌اید، روی بامها اعلام خواهد شد. </p>
  <h3>خدا ترسی </h3>
  <h4>(همچنین در متی ۱۰:‌۲۸‌-‌۳۱) </h4>
  <p>
    <span class="verse-marker">۴</span>به شما که دوستان من هستید می‌گویم: از کسانی که بدن را می‌کشند و بعد از آن کار دیگری از دست شان بر‌نمی‌آید نترسید. <span class="verse-marker">۵</span>شما را آگاه می‌سازم که از چه کسی باید بترسید: از آن کسی بترسید که پس از کشتن، اختیار دارد به جهنم اندازد. بلی، می‌گویم از او باید ترسید. </p>
  <p>
    <span class="verse-marker">۶</span>آیا قیمت پنج گنجشک دو روپیه نمی‌باشد؟ اما هیچکدام از آن‌ها از نظر خدا دور نیست. <span class="verse-marker">۷</span>علاوه بر این حتی موهای سر شما تماماً شمرده شده است. هیچ نترسید، شما از گنجشک‌های بیشمار بیشتر ارزش دارید! </p>
  <h3>اقرار همبستگی با مسیح </h3>
  <h4>(همچنین در متی ۱۰:‌۳۲‌-‌۳۳ و ۱۲:‌۳۲ و ۱۰:‌۱۹‌-‌۲۰) </h4>
  <p>
    <span class="verse-marker">۸</span>بدانید: هر که در برابر مردم خود را از من بداند پسر انسان در برابر فرشتگان خدا او را از خود خواهد دانست. <span class="verse-marker">۹</span>اما هرکه در برابر مردم بگوید که مرا نمی‌شناسد در حضور فرشتگان خدا ناشناس محسوب خواهد شد. </p>
  <p>
    <span class="verse-marker">۱۰</span>هرکه کلمه‌ای بر ضد پسر انسان بگوید بخشیده خواهد شد اما برای آن کسی که به روح‌القدس بد بگوید بخشیده نخواهد شد. </p>
  <p>
    <span class="verse-marker">۱۱</span>وقتی شما را به کنیسه‌ها و محاکم و به حضور فرمانروایان می‌آورند نگران نباشید که چطور از خود دفاع کنید و چه بگوئید، <span class="verse-marker">۱۲</span>چون در همان ساعت روح‌القدس به شما نشان می‌دهد که چه بگویید.» </p>
  <h3>مَثَل توانگر نادان </h3>
  <p>
    <span class="verse-marker">۱۳</span>مردی از میان جمعیت به عیسی گفت: «ای استاد، به برادر من بگو ارث خانواده را با من تقسیم کند.» <span class="verse-marker">۱۴</span>جواب داد: «ای مرد، کی مرا در میان شما قاضی و حَکَم قرار داده است؟» <span class="verse-marker">۱۵</span>بعد به مردم فرمود: «هوشیار باشید. از هر نوع چشم‌گرسنگی و طمع، خود را دور بدارید، زیرا زندگی واقعی را ثروت فراوان، تشکیل نمی‌دهد.» <span class="verse-marker">۱۶</span>سپس برای ایشان این مَثَل را آورده گفت: «مردی زمینی داشت که محصول فراوانی آورد. <span class="verse-marker">۱۷</span>با خود فکر کرد که: «چه کنم؟ جا ندارم که محصول خود را انبار کنم.» <span class="verse-marker">۱۸</span>سپس گفت: «خوب، فهمیدم چکار کنم، انبارها را خراب می‌کنم و آن‌ها را بزرگتر می‌سازم. غله و سایر اجناسم را جمع‌آوری می‌کنم. <span class="verse-marker">۱۹</span>آن وقت به خود می‌گویم: ای جان من، تو به فراوانی چیزهای خوب جمع کرده‌ای که برای سالیان درازی کفایت می‌کند، آسوده باش، بخور و بنوش و خوش بگذران.» <span class="verse-marker">۲۰</span>اما خدا به او فرمود: «ای احمق، همین امشب باید جانت را تسلیم کنی، پس آنچه اندوخته‌ای مال کی خواهد بود؟» <span class="verse-marker">۲۱</span>این است عاقبت مردی که برای خود ثروت می‌اندوزد ولی پیش خدا مفلس است.» </p>
  <h3>توکل بر خدا </h3>
  <h4>(همچنین در متی ۶:‌۲۵‌-‌۳۴) </h4>
  <p>
    <span class="verse-marker">۲۲</span>به شاگردان فرمود: «به این سبب است که به شما می‌گویم: به خاطر زندگی، نگران غذا و برای بدن، نگران لباس نباشید، <span class="verse-marker">۲۳</span>زیرا زندگی بالا‌تر از غذا و بدن بالا‌تر از لباس است. <span class="verse-marker">۲۴</span>به زاغها فکر کنید: نه می‌کارند و نه درو می‌کنند، نه انبار دارند و نه کاهدان، ولی خدا به آن‌ها روزی می‌دهد و شما خیلی بیشتر از پرندگان ارزش دارید! <span class="verse-marker">۲۵</span>آیا یکی از شما می‌تواند با نگرانی ساعتی به طول عمر خود بیفزاید؟ <span class="verse-marker">۲۶</span>پس اگر شما کاری به این کوچکی را هم نمی‌توانید بکنید چرا در مورد بقیۀ چیزها نگران هستید؟ </p>
  <p>
    <span class="verse-marker">۲۷</span>در رشد و نموی سوسنها تأمل کنید: نه می‌ریسند و نه می‌بافند، ولی بدانید که حتی سلیمان هم با آن همه حشمت و جلال مثل یکی از آن‌ها آراسته نشد، <span class="verse-marker">۲۸</span>باری، اگر خدا علفی را که امروز در صحرا می‌روید و فردا در تنور سوخته می‌شود چنین می‌آراید چقدر بیشتر ای کم ایمانان شما را خواهد پوشانید! <span class="verse-marker">۲۹</span>برای آنچه می‌خورید و می‌نوشید اینقدر تشویش نکنید و نگران نباشید، <span class="verse-marker">۳۰</span>چون اینها تماماً چیزهایی است که مردم این دنیا دنبال می‌کنند. اما شما پدری دارید که می‌داند به آن‌ها محتاجید. <span class="verse-marker">۳۱</span>شما پادشاهی او را هدف خود قرار دهید و بقیۀ چیزها به شما نیز داده خواهد شد. </p>
  <h3>ثروت در آسمان </h3>
  <h4>(همچنین در متی ۶:‌۱۹‌-‌۲۱) </h4>
  <p>
    <span class="verse-marker">۳۲</span>ای گلۀ کوچک، هیچ نترسید، زیرا خوشی پدر شما در این است که آن پادشاهی را به شما عطا کند. <span class="verse-marker">۳۳</span>آنچه دارید بفروشید و به فقرا بدهید و برای خود بکس‌هایی آماده کنید که کهنه نمی‌شود و گنجی در آن عالم ذخیره نمائید که هیچ کم نمی‌شود و هیچ دزدی نمی‌تواند به آن دستبرد بزند و موریانه آن را تباه نمی‌کند، <span class="verse-marker">۳۴</span>زیرا اموال شما هر کجا باشد دل شما هم آنجا خواهد بود. </p>
  <h3>خادمان کمر بسته </h3>
  <p>
    <span class="verse-marker">۳۵</span>با کمرهای بسته و چراغ‌های روشن آمادۀ کار باشید. <span class="verse-marker">۳۶</span>مانند اشخاصی باشید که منتظر آمدن ارباب خود از یک مجلس عروسی هستند و حاضرند که هر وقت برسد و در را بکوبد، او را به داخل بیاورند. <span class="verse-marker">۳۷</span>خوشا به حال خادمانی که وقتی ارباب شان می‌آید آنها را چشم به راه ببیند. بیقین بدانید که کمر خود را خواهد بست، آنها را بر سردسترخوان خواهد نشانید و به خدمت آن‌ها خواهد پرداخت، <span class="verse-marker">۳۸</span>چه نیمه شب باشد و چه قبل از سپیده‌دم، خوشا به حال آنها اگر وقتی ارباب شان می‌آید ملاحظه کند که آن‌ها چشم به راه هستند. <span class="verse-marker">۳۹</span>خاطرجمع باشید، اگر صاحب خانه می‌دانست که دزد چه ساعتی می‌آید، نمی‌گذاشت وارد خانه‌اش بشود. <span class="verse-marker">۴۰</span>پس آماده باشید چون پسر انسان در ساعتی می‌آید که شما کمتر انتظار آن را دارید.» </p>
  <p>
    <span class="verse-marker">۴۱</span>پِترُس عرض کرد: «خداوندا، آیا مقصد تو از این مثال تنها ما هستیم یا برای همه است؟» <span class="verse-marker">۴۲</span>عیسی خداوند فرمود: «خوب، کیست آن ناظر امین و با تدیبر که اربابش او را مقرر کند تا نوکرانش را اداره نماید و در وقت مناسب جیرۀ آن‌ها را بدهد؟ <span class="verse-marker">۴۳</span>خوشا به حال آن غلامی که وقتی اربابش می‌آید او را سر کار خود ببیند. <span class="verse-marker">۴۴</span>بیقین بدانید که اربابش او را ناظر همۀ املاک خود خواهد کرد. <span class="verse-marker">۴۵</span>اما اگر آن غلام به خود بگوید: «ارباب به این زودی نخواهد آمد» و دست به آزار غلامان و کنیزان بزند و بخورد و بنوشد و مستی کند، <span class="verse-marker">۴۶</span>یک روز که آن غلام انتظارش را ندارد و در ساعتی که او نمی‌داند ارباب خواهد رسید و او را تکه‌تکه خواهد کرد و به این ترتیب او جزو نامطیعان خواهد شد. </p>
  <p>
    <span class="verse-marker">۴۷</span>غلامی که خواسته‌های ارباب خود را می‌داند و با وجود این برای اجرای آن‌ها هیچ اقدامی نمی‌کند با قمچین ضربه‌های بسیار خواهد خورد. <span class="verse-marker">۴۸</span>اما کسی که از خواسته‌های اربابش بی‌خبر است و مرتکب عملی می‌شود که سزاور تنبیه می‌باشد ضربه‌های کمتری خواهد خورد. هرگاه به کسی زیاده داده شود از او زیاد مطالبه خواهد شد و هرگاه به کسی زیادتر سپرده شود از او زیادتر مطالبه خواهد شد. </p>
  <h3>تفرقه </h3>
  <h4>(همچنین در متی ۱۰:‌۳۴‌-‌۳۶) </h4>
  <p>
    <span class="verse-marker">۴۹</span>من آمده‌ام تا بر‌روی زمین آتشی روشن کنم و ای کاش زودتر از این روشن می‌شد. <span class="verse-marker">۵۰</span>من تعمیدی در پیش دارم که باید اجرا شود و تا زمان انجام آن چقدر زیر فشار هستم! <span class="verse-marker">۵۱</span>آیا گمان می‌کنید من آمده‌ام تا صلح بر‌روی زمین برقرار کنم؟ نخیر، اینطور نیست! بدانید که من آمده‌ام تا تفرقه بیاندازم، <span class="verse-marker">۵۲</span>زیرا از این پس بین پنج نفر اعضای یک خانواده تفرقه خواهد افتاد، سه نفر مخالف دو نفر و دو نفر مخالف سه نفر خواهند بود: <span class="verse-marker">۵۳</span>پدر مخالف پسر و پسر مخالف پدر، مادر مخالف دختر و دختر مخالف مادر، خشو مخالف عروس و عروس مخالف خشو.» </p>
  <h3>شناختن زمان </h3>
  <h4>(همچنین در متی ۱۶:‌۲‌-‌۳) </h4>
  <p>
    <span class="verse-marker">۵۴</span>همچنین به مردم فرمود: «شما وقتی می‌بینید که ابر‌ها از مغرب نمودار می‌شوند فوراً می‌گوئید: «باران می‌بارد» و باران هم می‌بارد. <span class="verse-marker">۵۵</span>وقتی باد از جانب جنوب می‌آید می‌گوئید: «گرمای شدیدی خواهد شد» و همینطور می‌شود. <span class="verse-marker">۵۶</span>ای منافقان! شما که می‌توانید به ظواهر زمین و آسمان نگاه کنید و حالت آن را پیش‌بینی کنید چگونه از درک معنی این روزگار عاجزید؟ </p>
  <h3>مصالحه با مدعی </h3>
  <h4>(همچنین در متی ۵:‌۲۵‌-‌۲۶) </h4>
  <p>
    <span class="verse-marker">۵۷</span>چرا نمی‌توانید راه راست را برای خود تشخیص دهید؟ <span class="verse-marker">۵۸</span>اگر کسی برضد تو دعوی کند و تو را به محکمه بکشاند کوشش کن هنگامی که هنوز در راه هستی با او صلح نمایی و اگر نه او تو را پیش قاضی می‌برد و قاضی تو را به دست عسکر می‌دهد و عسکر تو را به زندان می‌اندازد. <span class="verse-marker">۵۹</span>بدان که تا پول آخر را ندهی بیرون نخواهی آمد.» </p>
  <a id="c13"></a>
  <h2>فصل سیزدهم </h2>
  <h3>توبه یا هلاکت </h3>
  <p>
    <span class="verse-marker">۱</span>در همان هنگام عده‌ای در آنجا حضور داشتند که داستان جَلیلیانی را که پیلاطُس خون شان را با قربانیهای شان در آمیخته بود ذکر کردند. <span class="verse-marker">۲</span>عیسی به آنها جواب داد: «آیا تصور می‌کنید این جَلیلیان که دچار آن سرنوشت شدند از دیگر جَلیلیان خطاکار تر بودند؟ <span class="verse-marker">۳</span>یقیناً نخیر، اما بدانید که اگر توبه نکنید همۀ شما مانند آنها نابود خواهید شد. <span class="verse-marker">۴</span>و یا آن هجده نفری که در موقع فرو ریختن برجی در سیلوحا کشته شدند، خیال می‌کنید که از دیگر مردمانی که در اورشلیم زندگی می‌کردند گناهکارتر بودند؟ <span class="verse-marker">۵</span>نخیر، بلکه مطمئن باشید اگر توبه نکنید، همۀ شما مانند آنها نابود خواهید شد.» </p>
  <h3>مَثَل درخت بی‌بر </h3>
  <p>
    <span class="verse-marker">۶</span>عیسی برای آنها این مَثَل را آورده گفت: «مردی در تاکستانش درخت انجیری داشت و برای چیدن میوه به آنجا رفت ولی چیزی پیدا نکرد. <span class="verse-marker">۷</span>پس به باغبان گفت: «ببین حالا سه سال است که من می‌آیم و در این درخت دنبال میوه می‌گردم ولی چیزی پیدا نکرده‌ام. آن را ببر، چرا بی‌سبب زمین را اشغال کند؟» <span class="verse-marker">۸</span>اما او جواب داد: «ارباب، این یک سال هم بگذار بماند تا من دورش را بکنم و کود بریزم. <span class="verse-marker">۹</span>اگر در موسم آینده میوه آورد، چه بهتر و گرنه امر کن تا آن را ببرند.»» </p>
  <h3>شفای زن پُشت‌خمیده در روز سَبَت </h3>
  <p>
    <span class="verse-marker">۱۰</span>یک روز سَبَت عیسی در کنیسه‌ای به تعلیم مشغول بود. <span class="verse-marker">۱۱</span>در آنجا زنی بود که روحی ناپاک او را مدت هجده سال رنجور کرده بود. پشتش خمیده شده بود و نمی‌توانست راست بایستد. <span class="verse-marker">۱۲</span>وقتی عیسی او را دید به او فرمود: «ای زن، تو از بیماری خود شفا یافتی.» <span class="verse-marker">۱۳</span>بعد دستهای خود را بر او گذاشت و فوراً قامت او راست شد و به شکرگزاری پرودگار پرداخت. <span class="verse-marker">۱۴</span>اما در عوض سرپرست کنیسه از اینکه عیسی در روز سَبَت شفا داده بود، دلگیر شد و به جماعت گفت: «شش روز تعیین شده است که باید کار کرد، در یکی از آن روزها بیائید و شفا بیابید، نه در روز سَبَت.» <span class="verse-marker">۱۵</span>عیسی خداوند در جواب او فرمود: «ای منافقان! آیا کسی در میان شما پیدا می‌شود که در روز سَبَت گاو یا الاغ خود را از آخور باز نکند و برای آب دادن بیرون نبرد؟ <span class="verse-marker">۱۶</span>پس چه عیب دارد اگر این زن که دختر ابراهیم است و هجده سال گرفتار شیطان بود، در روز سَبَت از این بندها آزاد شود؟» <span class="verse-marker">۱۷</span>وقتی عیسی این سخنان را فرمود مخالفان او خجل گشتند، در حالی که عموم مردم از اعمال شگفت‌انگیزی که انجام می‌داد خوشحال بودند. </p>
  <h3>مَثَل‌های دانه اَوری و خمیرمایه </h3>
  <h4>(همچنین در متی ۱۳:‌۳۱‌-‌۳۲ و مرقُس ۴:‌۳۰‌-‌۳۲ و متی ۱۳:‌۳۳) </h4>
  <p>
    <span class="verse-marker">۱۸</span>عیسی به سخنان خود ادامه داد و فرمود: «پادشاهی خدا مانند چیست؟ آن را به چه چیز تشبیه کنم؟ <span class="verse-marker">۱۹</span>مانند دانۀ اوری است که شخصی آن را در باغ خود کاشت، آن دانه رشد کرد و درختی شد و پرندگان آمدند و در میان شاخه‌هایش آشیانه گرفتند.» </p>
  <p>
    <span class="verse-marker">۲۰</span>باز فرمود: «پادشاهی خدا را به چه چیز تشبیه کنم؟ <span class="verse-marker">۲۱</span>مانند خمیرمایه‌ای است که زنی آن را با سه پیمانه آرد مخلوط کرد تا تمام خمیر برسد.» </p>
  <h3>دروازۀ تنگ </h3>
  <h4>(همچنین در متی ۷:‌۱۳‌-‌۱۴ و ۲۱‌-‌۲۳) </h4>
  <p>
    <span class="verse-marker">۲۲</span>عیسی به سفر خود در شهرها و دهات ادامه داد و در حالی که بسوی اورشلیم می‌رفت به مردم تعلیم می‌داد. <span class="verse-marker">۲۳</span>شخصی از او پرسید: «ای آقا، آیا فقط عدۀ کمی نجات می‌یابند؟» عیسی به ایشان گفت: <span class="verse-marker">۲۴</span>«سخت بکوشید تا خود را به داخل دروازۀ تنگ برسانید و بدانید که عدۀ بسیاری برای ورود کوشش خواهند کرد ولی توفیق نخواهند یافت. <span class="verse-marker">۲۵</span>بعد از آن که صاحب خانه برخیزد و در را قفل کند شما خود را بیرون خواهید دید و در آن موقع در را می‌کوبید و می‌گویید: «ای آقا، اجازه بفرما به داخل بیائیم.» اما جواب او فقط این خواهد بود: «من نمی‌دانم شما از کجا آمده‌اید.» <span class="verse-marker">۲۶</span>بعد شما خواهید گفت: «ما با تو سر یک دسترخوان خوردیم و نوشیدیم و تو در کوچه‌های ما تعلیم می‌دادی.» <span class="verse-marker">۲۷</span>اما او باز به شما خواهد گفت: «نمی دانم شما از کجا آمده‌اید. ای بدکاران همه از پیش چشم من دور شوید.» <span class="verse-marker">۲۸</span>در آن زمان شما که ابراهیم و اسحاق و یعقوب و تمام پیامبران را در پادشاهی خدا می‌بینید در حالی که خود تان محروم هستید، چقدر گریه خواهید کرد و دندان بر دندان خواهید فشرد. <span class="verse-marker">۲۹</span>مردم از مشرق و مغرب و شمال و جنوب خواهند آمد و در پادشاهی خدا بر سر دسترخوان خواهند نشست. <span class="verse-marker">۳۰</span>بلی، آنها که اکنون آخرین هستند، اولین و آنها که اکنون اولین هستند، آخرین خواهند بود.» </p>
  <h3>ماتم برای اورشلیم </h3>
  <h4>(همچنین در متی ۲۳:‌۳۷‌-‌۳۹) </h4>
  <p>
    <span class="verse-marker">۳۱</span>در آن موقع عده‌ای از پیروان فرقۀ فریسی پیش او آمدند و گفتند: «اینجا را ترک کن و به جای دیگری برو. هیرودیس قصد جان تو را دارد.» <span class="verse-marker">۳۲</span>عیسی جواب داد: «بروید و به آن روباه بگویید: من امروز و فردا ارواح ناپاک را بیرون می‌رانم و شفا می‌دهم و در روز سوم به هدف خود می‌رسم. <span class="verse-marker">۳۳</span>اما باید امروز و فردا و پس فردا به سفر خود ادامه دهم زیرا این محال است که پیامبر در جایی جز اورشلیم بمیرد. </p>
  <p>
    <span class="verse-marker">۳۴</span>ای اورشلیم، ای اورشلیم، ای شهری که پیامبران را می‌کشی و آنانی را که پیش تو فرستاده می‌شوند سنگسار می‌کنی! چه بسیار آرزو داشته‌ام مانند مرغی که جوجه‌های خود را زیر پر و بالش می‌گیرد فرزندان تو را به دور خود جمع کنم اما نخواستی. <span class="verse-marker">۳۵</span>اینک خانۀ شما به خود تان ویران واگذاشته می‌شود! و بدانید که دیگر مرا نخواهید دید تا آن زمان که بگویید: متبارک است آن کسی که به نام خداوند می‌آید.» </p>
  <a id="c14"></a>
  <h2>فصل چهاردهم </h2>
  <h3>شفای مرد مبتلا به مرض آب‌گرفتگی </h3>
  <p>
    <span class="verse-marker">۱</span>در یک روز سَبَت عیسی برای صرف غذا به منزل یکی از بزرگان فرقۀ فریسی رفت. آنها با دقت مراقب او بودند. <span class="verse-marker">۲</span>آنجا در برابر او مردی دیده می‌شد که مبتلا به مرض آب گرفتگی بود. <span class="verse-marker">۳</span>عیسی از معلمان شریعت و فریسی ها پرسید: «آیا شفای بیماران در روز سَبَت جایز است یا نه؟» <span class="verse-marker">۴</span>آن‌ها چیزی نگفتند. پس عیسی آن مرد را شفا داد و رخصت داد. <span class="verse-marker">۵</span>بعد رو به آنها کرد و فرمود: «اگر پسر یا گاو یکی از شما در چاه بیفتد آیا بخاطر این که روز سَبَت است در بیرون آوردنش دچار تردید خواهید شد؟» <span class="verse-marker">۶</span>و آن‌ها برای این سؤال جوابی نیافتند. </p>
  <h3>برتری جویی و فروتنی </h3>
  <p>
    <span class="verse-marker">۷</span>وقتی عیسی دید که مهمانان چطور صدر مجلس را برای خود اختیار می‌کردند برای ایشان مَثَلی آورده گفت: <span class="verse-marker">۸</span>«وقتی کسی شما را به یک مجلس عروسی دعوت می‌کند در صدر مجلس ننشینید، زیرا امکان دارد که شخصی مهمتر از شما دعوت شده باشد <span class="verse-marker">۹</span>و میزبان بیاید و به شما بگوید: «جای خود را به این آقا بده.» در آن صورت باید با شرمساری در پایین مجلس بنشینی. <span class="verse-marker">۱۰</span>نخیر، وقتی دعوت از تو می‌شود برو و در پایین مجلس بنشین تا وقتی میزبان تو آمد، بگوید: «دوست من، بفرما بالا‌تر.» پس تمام مهمانان احترامی را که به تو می‌شود خواهند دید. <span class="verse-marker">۱۱</span>چون هرکه خود را بزرگ سازد، خوار خواهد شد و هرکه خود را فروتن سازد سرافراز خواهد گردید.» </p>
  <p>
    <span class="verse-marker">۱۲</span>بعد به میزبان خود گفت: «وقتی مهمانی شام یا چاشت ترتیب می‌دهی دوستان، برادران و دیگر خویشان یا همسایگان ثروتمند خود را دعوت نکن مبادا آنها هم متقابلاً از تو دعوت کنند و به این ترتیب عوض خود را بگیری، <span class="verse-marker">۱۳</span>بلکه وقتی مهمانی می‌دهی بینوایان و مفلوجان و لنگان و کورها را دعوت کن <span class="verse-marker">۱۴</span>و خوشبخت خواهی بود چون آنها هیچگونه وسیلۀ عوض دادن ندارند و تو در آن روزی که عادلان زنده می‌شوند عوض خواهی گرفت.» </p>
  <h3>جشن پادشاهی خدا </h3>
  <h4>(همچنین در متی ۲۲:‌۱‌-‌۱۰) </h4>
  <p>
    <span class="verse-marker">۱۵</span>یکی از حاضران، بعد از شنیدن این سخنان به او عرض کرد: «خوشا به حال آن کسی که در پادشاهی خدا سر دسترخوان بنشیند.» <span class="verse-marker">۱۶</span>اما عیسی جواب داد: «مردی مهمانی شام بزرگی ترتیب داد و عدۀ زیادی را دعوت کرد. <span class="verse-marker">۱۷</span>در وقت شام غلام خود را با پیغامی پیش مهمانان فرستاد که حالا بیائید، همه چیز حاضر است. <span class="verse-marker">۱۸</span>اما همه شروع به عذر‌آوردن کردند. اولی گفت: «من قطعه زمینی خریده‌ام و باید بروم آن را ببینم. لطفاً عذر مرا بپذیر.» <span class="verse-marker">۱۹</span>دومی گفت: «من پنج جفت گاو خریده‌ام و حالا می‌روم آن‌ها را امتحان کنم. لطفاً مرا معذور بدار.» <span class="verse-marker">۲۰</span>نفر بعدی گفت: «من نو عروسی کرده‌ام و به این سبب نمی‌توانم بیایم.» <span class="verse-marker">۲۱</span>وقتی آن غلام برگشت و موضوع را به اطلاع ارباب خود رسانید، ارباب عصبانی شد و به او گفت: «زود به کوچه‌ها و پس کوچه‌های شهر برو و بینوایان و مفلوجان و کورها و لنگان را پیش من بیاور.» <span class="verse-marker">۲۲</span>بعداً غلام گفت: «ارباب، امر تو اطاعت شد و هنوز هم جا هست.» <span class="verse-marker">۲۳</span>ارباب جواب داد: «به سرکها و کوچه‌باغها برو و با اصرار همه را دعوت کن که بیایند تا خانۀ من پُر شود. <span class="verse-marker">۲۴</span>بدانید که هیچیک از آن کسانی که دعوت کرده بودم مزۀ این مهمانی را نخواهد چشید.»» </p>
  <h3>بهای پیروی از مسیح </h3>
  <h4>(همچنین در متی ۱۰:‌۳۷‌-‌۳۸) </h4>
  <p>
    <span class="verse-marker">۲۵</span>در بین راه جمعیت بزرگی همراه عیسی بود. او به آنها رو کرد و فرمود: <span class="verse-marker">۲۶</span>«اگر کسی پیش من بیاید و از پدر و مادر، زن و فرزند، برادران و خواهران و حتی جان خود دست نشوید نمی‌تواند شاگرد من باشد. <span class="verse-marker">۲۷</span>کسی که صلیب خود را بر‌ندارد و با من نیاید نمی‌تواند شاگرد من باشد. <span class="verse-marker">۲۸</span>اگر کسی از شما به فکر ساختن یک برج باشد، آیا اول نمی‌نشیند و مخارج آن را برآورد نمی‌کند تا ببیند آیا استطاعت تمام کردن آن را دارد یا نه؟ <span class="verse-marker">۲۹</span>در غیر اینصورت اگر پایۀ آن را بگذارد و بعد نتواند آن را تمام کند همۀ کسانی که آن را ببینند به او خواهند خندید <span class="verse-marker">۳۰</span>و خواهند گفت: «این مرد ساختمانی را شروع کرد ولی نتوانست آن را تمام کند.» <span class="verse-marker">۳۱</span>یا کدام پادشاهی است که به جنگ پادشاه دیگری برود بدون آنکه اول بنشیند و مطالعه کند که آیا با ده هزار سپاهی می‌تواند با یک لشکر بیست هزار نفری مقابله کند؟ <span class="verse-marker">۳۲</span>و اگر نتواند، او خیلی زودتر از اینکه دشمن سر برسد سفیری می‌فرستد و تقاضای صلح می‌کند. <span class="verse-marker">۳۳</span>همچنین اگر شما حاضر نیستید تمام هستی خود را از دست بدهید نمی‌توانید شاگرد من باشید. </p>
  <h3>نمک فاسد </h3>
  <h4>(همچنین در متی ۵:‌۱۳ و مرقُس ۹:‌۵۰) </h4>
  <p>
    <span class="verse-marker">۳۴</span>نمک چیز خوبی است اما اگر خود نمک بی‌مزه شود به چه وسیله مزۀ اصلی خود را باز یابد؟ <span class="verse-marker">۳۵</span>دیگر نه برای زمین مصرفی دارد و نه می‌توان بصورت کود از آن استفاده کرد. آن را فقط باید دور ریخت. اگر گوش شنوا دارید بشنوید.» </p>
  <a id="c15"></a>
  <h2>فصل پانزدهم </h2>
  <h3>گوسفند گمشده </h3>
  <h4>(همچنین در متی ۱۸:‌۱۲‌-‌۱۴) </h4>
  <p>
    <span class="verse-marker">۱</span>دراین اثنا جزیه‌گیران و خطاکاران ازدحام کرده بودند تا به سخنان او گوش دهند. <span class="verse-marker">۲</span>پیروان فرقۀ فریسی و علمای یهود غُم‌غُم کنان گفتند: «این مرد اشخاص بی‌سر و پا را با خوشرویی می‌پذیرد و با آنها غذا می‌خورد.» <span class="verse-marker">۳</span>به این جهت عیسی مَثَلی آورد و گفت: <span class="verse-marker">۴</span>«فرض کنید یکی از شما صد گوسفند داشته باشد و یکی از آن‌ها را گم کند، آیا نود و نُه تای دیگر را در چراگاه نمی‌گذارد و بدنبال آن گمشده نمی‌رود تا آن را پیدا کند؟ <span class="verse-marker">۵</span>و وقتی آن را پیدا کرد با خوشحالی آن را به دوش می‌گیرد <span class="verse-marker">۶</span>و به خانه می‌رود و همۀ دوستان و همسایگان را جمع می‌کند و می‌گوید: «با من خوشی کنید، گوسفند گمشدۀ خود را پیدا کرده‌ام.» <span class="verse-marker">۷</span>بدانید که به همان طریق برای یک گناهکار که توبه می‌کند در آسمان بیشتر خوشی و سُرور خواهد بود تا برای نود و نُه شخص پرهیزگار که نیازی به توبه ندارند. </p>
  <h3>سکۀ گمشده </h3>
  <p>
    <span class="verse-marker">۸</span>و یا فرض کنید زنی ده سکۀ نقره داشته باشد و یکی را گم کند آیا چراغی روشن نمی‌کند و خانه را جارو نمی‌نماید و در هر گوشه به دنبال آن نمی‌گردد تا آن را پیدا کند؟ <span class="verse-marker">۹</span>و وقتی پیدا کرد همۀ دوستان و همسایگان خود را جمع می‌کند و می‌گوید: «با من خوشی کنید، پولی را که گم کرده بودم، پیدا کردم.» <span class="verse-marker">۱۰</span>به همان طریق بدانید که برای یک گناهکار که توبه می‌کند در میان فرشتگان خدا خوشی و سُرور خواهد بود.» </p>
  <h3>پسر گمشده </h3>
  <p>
    <span class="verse-marker">۱۱</span>باز فرمود: «مردی بود که دو پسر داشت. <span class="verse-marker">۱۲</span>پسر کوچکتر به پدر گفت: «پدر، حصۀ مرا از دارائی خود به من بده.» پس پدر دارایی خود را بین آن دو تقسیم کرد. <span class="verse-marker">۱۳</span>چند روز بعد پسر کوچک تمام حصۀ خود را به پول نقد تبدیل کرد و رهسپار سرزمین دور‌دستی شد و در آنجا دارایی خود را در عیاشی به باد داد. <span class="verse-marker">۱۴</span>وقتی تمام آن را خرج کرد قحطی سختی در آن سرزمین رخ داد و او سخت دچار تنگدستی شد. <span class="verse-marker">۱۵</span>پس رفت و نوکر یکی از ملاکین آن محل شد. آن شخص او را به مزرعۀ خود فرستاد تا خوکهایش را بچراند. <span class="verse-marker">۱۶</span>او آرزو داشت شکم خود را با خوراکی که خوکها می‌خورند پُر کند ولی هیچکس به او چیزی نمی‌داد. <span class="verse-marker">۱۷</span>آخر به خود آمد و گفت: «بسیاری از مزدوران پدر من نان کافی و حتی اضافی دارند و من در اینجا نزدیک است از گرسنگی تلف شوم. <span class="verse-marker">۱۸</span>من بر‌می‌خیزم و پیش پدر خود می‌روم و به او می‌گویم: پدر، من نسبت به خدا و نسبت به تو گناه کرده‌ام. <span class="verse-marker">۱۹</span>دیگر لایق آن نیستم که پسر تو خوانده شوم. با من هم مثل یکی از نوکران خود رفتار کن.» <span class="verse-marker">۲۰</span>پس برخاست و رهسپار خانۀ پدر شد. هنوز تا خانه فاصلۀ زیادی داشت که پدرش او را دید و دلش بحال او سوخت و به طرف او دوید، دست به گردنش انداخت و به گرمی او را بوسید. <span class="verse-marker">۲۱</span>پسر گفت: «پدر، من نسبت به خدا و نسبت به تو گناه کرده‌ام. دیگر لایق آن نیستم که پسر تو خوانده شوم.» <span class="verse-marker">۲۲</span>اما پدر به نوکران خود گفت: «زود بروید. بهترین چپن را بیاورید و به او بپوشانید. انگشتری به انگشتش و بوت به پاهایش کنید. <span class="verse-marker">۲۳</span>گوسالۀ چاق را بیاورید و حلال کنید تا مجلس جشنی برپا کنیم، <span class="verse-marker">۲۴</span>چون این پسر من مرده بود زنده شده و گم شده بود پیدا شده است.» به این ترتیب جشن و سُرور شروع شد. </p>
  <p>
    <span class="verse-marker">۲۵</span>در این هنگام پسر کلانتر در مزرعه بود و وقتی باز گشت، همینکه به خانه نزدیک شد صدای رقص و موسیقی را شنید. <span class="verse-marker">۲۶</span>یکی از نوکران را صدا کرد و پرسید: «چی شده است؟» <span class="verse-marker">۲۷</span>نوکر به او گفت: «برادرت آمده و پدرت چون او را صحیح و سالم باز یافته، گوسالۀ چاق را کشته است.» <span class="verse-marker">۲۸</span>اما پسر بزرگ قهر کرد و به هیچ وجه نمی‌خواست به داخل بیاید پدرش بیرون آمد و به او التماس نمود. <span class="verse-marker">۲۹</span>اما او در جواب پدر گفت: «تو خوب می‌دانی که من در این چند سال چطور مانند یک غلام به تو خدمت کرده‌ام و هیچوقت از اوامر تو سرپیچی نکرده‌ام و تو حتی یک بزغاله هم به من ندادی تا با دوستان خود خوش بگذرانم. <span class="verse-marker">۳۰</span>اما حالا که این پسرت پیدا شده، بعد از آنکه همۀ ثروت تو را با فاحشه‌ها تلف کرده است برای او گوسالۀ چاق می‌کشی.» <span class="verse-marker">۳۱</span>پدر گفت: «پسرم، تو همیشه با من هستی و هرچه من دارم از تو است. <span class="verse-marker">۳۲</span>اما اکنون باید جشن بگیریم و خوشی کنیم، زیرا این برادر تو است که مرده بود، زنده شده است و گم شده بود، پیدا شده است.»» </p>
  <a id="c16"></a>
  <h2>فصل شانزدهم </h2>
  <h3>ناظر نادرست </h3>
  <p>
    <span class="verse-marker">۱</span>عیسی همچنین به شاگردان فرمود: «شخصی ثروتمند ناظری داشت و شکایاتی به او رسید که آن ناظر از دارائی‌اش سوء‌استفاده می‌کند. <span class="verse-marker">۲</span>پس او را خواسته گفت: «این چه حرفهایی است که دربارۀ تو می‌شنوم. حسابهایت را پس بده چون دیگر نمی‌توانی در اینجا ناظر باشی.» <span class="verse-marker">۳</span>آن ناظر پیش خود گفت: «حالا که ارباب من می‌خواهد کار ناظری را از من بگیرد چه باید بکنم؟ من که نه توان بیل زدن دارم و نه روی گدایی کردن. <span class="verse-marker">۴</span>بلی می‌دانم چه کنم تا مطمئن شوم که وقتی مرا از این کار برکنار کرد اشخاصی باشند که در خانه‌های خود را بر روی من باز کنند.» <span class="verse-marker">۵</span>پس قرضداران ارباب را یک به یک حاضر کرد. به اولی گفت: «چقدر از ارباب من قرضدار هستی؟» <span class="verse-marker">۶</span>جواب داد: «صد پیمانۀ روغن زیتون.» گفت: «بیا، این صورت حساب توست. بنشین و به جای آن بنویس پنجاه پیمانه، زود شو.» <span class="verse-marker">۷</span>بعد به دیگری گفت: «تو چقدر قرضدار هستی؟» گفت: «صد خروار گندم.» به او گفت: «صورت حسابت را بگیر و به جای آن بنویس هشتاد خروار.» <span class="verse-marker">۸</span>آن ارباب، ناظر نادرست را به خاطر اینکه چنان زیرکانه عمل کرده بود آفرین گفت، زیرا مردم این دنیا در مناسبات با همنوعان خود از ایمانداران زیرکتر هستند. </p>
  <p>
    <span class="verse-marker">۹</span>پس به شما می‌گویم که مال دنیا را برای به دست آوردن دوستان مصرف کنید تا وقتی پول تان به آخر می‌رسد شما را در خانه‌های جاودانی بپذیرند. <span class="verse-marker">۱۰</span>کسی که در امور کوچک درستکار باشد، در کارهای بزرگ هم درستکار خواهد بود و کسی که در امور کوچک نادرست باشد، در کارهای بزرگ هم نادرست خواهد بود. <span class="verse-marker">۱۱</span>پس اگر شما در خصوص مال دنیا امین نباشید، چه کسی در مورد آن ثروت حقیقی به شما اعتماد خواهد کرد؟ <span class="verse-marker">۱۲</span>و اگر شما در مورد آنچه به دیگری تعلق دارد امین نباشید، کی آنچه را که مال خود شماست به شما خواهد داد؟ <span class="verse-marker">۱۳</span>هیچ نوکری نمی‌تواند غلام دو ارباب باشد، چون یا از اولی بدش می‌آید و دومی را دوست دارد یا به اولی ارادت دارد و دومی را حقیر می‌شمارد. شما نمی‌توانید هم بندۀ خدا باشید و هم در بند پول.» </p>
  <h3>سخنانی از عیسی </h3>
  <h4>(همچنین در متی ۱۱:‌۱۲‌-‌۱۳ و ۵:‌۳۱‌-‌۳۲ و مرقُس ۱۰:‌۱۱‌-‌۱۲) </h4>
  <p>
    <span class="verse-marker">۱۴</span>فریسی ها این سخنان را شنیدند و او را مسخره کردند زیرا پول دوست بودند. <span class="verse-marker">۱۵</span>عیسی به آنها فرمود: «شما کسانی هستید که نیکوئیهای خود را به رُخ مردم می‌کشید، اما خدا از باطن تان آگاه است چون آنچه در نظر آدمیان ارزش بسیار دارد، پیش خدا ناپاک است. </p>
  <p>
    <span class="verse-marker">۱۶</span>تا زمان یحیی، تورات و نوشته‌های پیامبران در کار بود. از آن پس مژدۀ پادشاهی خدا اعلام شده است و همۀ مردم می‌خواهند با تلاش داخل آن شوند. <span class="verse-marker">۱۷</span>آسانتر است که آسمان و زمین از بین برود تا نقطه‌ای از تورات بیفتد. </p>
  <p>
    <span class="verse-marker">۱۸</span>هر مردی که زن خود را طلاق بدهد و زن دیگری بگیرد مرتکب زنا می‌شود و هر کسی زن طلاق داده شده را بگیرد زنا می‌کند. </p>
  <h3>توانگر و ایلعازَر </h3>
  <p>
    <span class="verse-marker">۱۹</span>مرد ثروتمندی بود که همیشه لباسی ارغوانی و از کتان نازک می‌پوشید و با خوشگذرانی فروان زندگی می‌کرد. <span class="verse-marker">۲۰</span>در پیش در خانۀ او گدای زخم‌آلودی به نام ایلعازَر خوابیده بود، <span class="verse-marker">۲۱</span>که آرزو داشت با پس مانده‌های دسترخوان آن ثروتمند شکم خود را پُر کند. حتی سگها می‌آمدند و زخمهای او را می‌لیسیدند. </p>
  <p>
    <span class="verse-marker">۲۲</span>یک روز آن فقیر مُرد و فرشتگان او را به آغوش ابراهیم بردند. آن ثروتمند هم مُرد و به خاک سپرده شد. <span class="verse-marker">۲۳</span>او که در دنیای مردگان در عذاب بود، به بالا دید و از دور، ابراهیم را با ایلعازَر که در کنار او بود دید. <span class="verse-marker">۲۴</span>فریاد زد: «ای پدر من ابراهیم، به من رحم کن. ایلعازَر را بفرست تا سر انگشت خود را به آب بزند و زبان مرا تر کند چون من در این آتش عذاب می‌کشم.» <span class="verse-marker">۲۵</span>اما ابراهیم گفت: «فرزندم، به خاطر بیاور که وقتی زنده بودی همۀ چیزهای خوب نصیب تو و همۀ بدیها نصیب ایلعازَر شد. حالا او در اینجا آسوده است و تو در عذاب هستی. <span class="verse-marker">۲۶</span>اما کار به اینجا تمام نمی‌شود شکاف عمیقی میان ما و شما قرار دارد. هر که از این طرف بخواهد به شما برسد نمی‌تواند از آن بگذرد و کسی هم نمی‌تواند از آن طرف پیش ما بیاید.» <span class="verse-marker">۲۷</span>او جواب داد: «پس ای پدر، التماس می‌کنم ایلعازَر را به خانۀ پدر من، <span class="verse-marker">۲۸</span>که در آن پنج برادر دارم، بفرست تا آنها را با خبر کند مبادا آنها هم به این محل عذاب بیایند.» <span class="verse-marker">۲۹</span>اما ابراهیم گفت: «آن‌ها موسی و انبیاء را دارند، به سخنان ایشان گوش بدهند.» <span class="verse-marker">۳۰</span>آن مرد جواب داد: «نه، ای پدر، اگر کسی از مردگان پیش ایشان برود، توبه خواهند کرد.» <span class="verse-marker">۳۱</span>ابراهیم در جواب فرمود: «اگر به سخنان موسی و انبیاء گوش ندهند، حتی اگر کسی هم پس از مرگ زنده شود، باز باور نخواهند کرد.»» </p>
  <a id="c17"></a>
  <h2>فصل هفدهم </h2>
  <h3>سخنانی دیگر از عیسی </h3>
  <h4>(همچنین در متی ۱۸:‌۶‌-‌۷ و ۲۱‌-‌۲۲ و مرقُس ۹:‌۴۲) </h4>
  <p>
    <span class="verse-marker">۱</span>عیسی به شاگردان خود فرمود: «از روبرو شدن با وسوسه‌ها گریزی نیست اما وای بحال آن کس که سبب وسوسه می‌شود. <span class="verse-marker">۲</span>برای او بهتر است که با سنگ آسیابی به دور گردن خود به دریا انداخته شود از این که یکی از این کوچکان را گمراه کند. <span class="verse-marker">۳</span>متوجه باشید! اگر برادرت به تو بدی کند او را سرزنش کن و اگر توبه کند او را ببخش. <span class="verse-marker">۴</span>حتی اگر روزی هفت بار به تو بدی کند و هفت بار پیش تو بیاید و بگوید: «توبه کردم»، او را ببخش.» </p>
  <p>
    <span class="verse-marker">۵</span>رسولان به عیسی خداوند عرض کردند: «ایمان ما را زیاد کن.» <span class="verse-marker">۶</span>خداوند جواب داد: «اگر شما به اندازۀ دانۀ اوری‌ای ایمان می‌داشتید می‌توانستید به این درخت توت بگویید: «از ریشه در بیا و در دریا کاشته شو.» و از شما اطاعت می‌کرد. </p>
  <p>
    <span class="verse-marker">۷</span>فرض کنید یکی از شما غلامی دارد که قلبه می‌کند یا از گوسفندان پاسداری می‌کند. وقتی از مزرعه برگردد آیا او به آن غلام خواهد گفت: «فورأ بیا و بنشین؟» <span class="verse-marker">۸</span>آیا به عوض آن نخواهد گفت: «نان مرا حاضر کن، کمرت را ببند و تا من می‌خورم و می‌نوشم خدمت کن، بعد می‌توانی غذای خودت را بخوری؟» <span class="verse-marker">۹</span>و آیا او از آن غلام به خاطر آنکه اوامرش را اجراء کرده است ممنون خواهد بود؟ <span class="verse-marker">۱۰</span>در مورد شما هم همینطور است، هرگاه تمام اوامری را که به شما داده شده بجا آورید بگوئید: ما غلامانی بیش نیستیم، فقط وظیفۀ خود را انجام داده‌ایم.» </p>
  <h3>شفای ده جذامی </h3>
  <p>
    <span class="verse-marker">۱۱</span>عیسی در سفر خود به سوی اورشلیم از سرحد بین سامره و جلیل می‌گذشت. <span class="verse-marker">۱۲</span>هنگامی که می‌خواست به دهکده‌ای وارد شود با ده نفر جذامی روبرو شد. آنها دور ایستادند <span class="verse-marker">۱۳</span>و فریاد کردند: «ای عیسی، ای استاد، به ما رحم کن.» <span class="verse-marker">۱۴</span>وقتی عیسی آنها را دید فرمود: «بروید و خود را به کاهنان نشان بدهید.» و همچنانکه می‌رفتند پاک گشتند. <span class="verse-marker">۱۵</span>یکی از ایشان وقتی دید شفا یافته است در حالی که خدا را با صدای بلند حمد می‌گفت بازگشت <span class="verse-marker">۱۶</span>و خود را پیش پاهای عیسی انداخت و از او سپاسگزاری کرد. این شخص یک سامری بود. <span class="verse-marker">۱۷</span>عیسی در این خصوص فرمود: «مگر هر ده نفر پاک نشدند؟ پس آن نُه نفر دیگر کجا هستند؟ <span class="verse-marker">۱۸</span>آیا غیر از این بیگانه کسی نبود که برگردد و خدا را حمد گوید؟» <span class="verse-marker">۱۹</span>به آن مرد فرمود: «برخیز و برو، ایمانت تو را شفا داده است.» </p>
  <h3>آمدن پادشاهی خدا </h3>
  <h4>(همچنین در متی ۲۴:‌۲۳‌-‌۲۸ و ۳۷‌-‌۴۱) </h4>
  <p>
    <span class="verse-marker">۲۰</span>پیروان فرقۀ فریسی از او سؤال کردند که پادشاهی خدا کی خواهد آمد. عیسی در جواب فرمود: «پادشاهی خدا طوری نمی‌آید که بتوان آن را مشاهده کرد <span class="verse-marker">۲۱</span>و کسی نخواهد گفت که، آن در اینجا یا در آنجا است، چون در حقیقت پادشاهی خدا در میان خود شماست.» </p>
  <p>
    <span class="verse-marker">۲۲</span>به شاگردان فرمود: «زمانی خواهد آمد که شما آرزوی دیدن یکی از روزهای پسر انسان را خواهید داشت اما آن را نخواهید دید. <span class="verse-marker">۲۳</span>به شما خواهند گفت که به اینجا یا آنجا نگاه کنید. شما به دنبال آنها نروید، <span class="verse-marker">۲۴</span>زیرا پسر انسان در روز خود مانند برق که از این سر آسمان تا آن سر آسمان می‌درخشد خواهد بود. <span class="verse-marker">۲۵</span>اما لازم است که او اول رنجهای بسیار را بکشد و از طرف مردم این روزگار رد شود. <span class="verse-marker">۲۶</span>زمان پسر انسان مانند روزگار نوح خواهد بود. <span class="verse-marker">۲۷</span>مردم تا روزی که نوح وارد کشتی شد و سیل آمده همه را نابود کرد می‌خوردند و می‌نوشیدند، زن می‌گرفتند و شوهر می‌کردند. <span class="verse-marker">۲۸</span>همچنین مانند زمان لوط خواهد بود که مردم می‌خوردند و می‌نوشیدند و به خرید و فروش و کشت و کار و خانه‌سازی مشغول بودند. <span class="verse-marker">۲۹</span>اما در روزی که لوط از سدوم بیرون آمد آتش و سنگ گوگرد از آسمان بارید و همه را از بین برد. <span class="verse-marker">۳۰</span>روزی که پسر انسان ظهور کند مانند آن روزگار خواهد بود. </p>
  <p>
    <span class="verse-marker">۳۱</span>در آن روز مردی که در پشت بام است و دارائی‌اش در خانه می‌باشد نباید برای بردن آن‌ها پایین بیاید. همچنین کسی که در مزرعه است نباید برگردد. <span class="verse-marker">۳۲</span>زن لوط را بیاد داشته باشید! <span class="verse-marker">۳۳</span>هر که برای نجات جان خود بکوشد آن را از دست می‌دهد و هر که جان خود را فدا کند آن را نجات خواهد داد. <span class="verse-marker">۳۴</span>بدانید که در آن شب از دو نفر که در یک بستر هستند یکی را می‌برند و دیگری را می‌گذارند. <span class="verse-marker">۳۵</span>از دو زن که با هم دستاس می‌کنند یکی را می‌برند و دیگری را می‌گذارند. <span class="verse-marker">۳۶</span>از دو مردی که در مزرعه باشند یکی برداشته می‌شود و دیگری در جای خود می‌ماند.» <span class="verse-marker">۳۷</span>وقتی آن‌ها این را شنیدند پرسیدند: «کجا ای خداوند؟» او فرمود: «هر جا لاشه‌ای باشد لاشخورها جمع می‌شوند.» </p>
  <a id="c18"></a>
  <h2>فصل هجدهم </h2>
  <h3>قاضی نادرست و بیوه زن </h3>
  <p>
    <span class="verse-marker">۱</span>عیسی برای آنها مَثَلی آورد تا نشان دهد که باید همیشه دعا کنند و هرگز دلسرد نشوند. <span class="verse-marker">۲</span>او فرمود: «در شهری قاضی‌ای بود که نه ترس از خدا داشت و نه توجهی به خلق. <span class="verse-marker">۳</span>در همان شهر بیوه زنی زندگی می‌کرد که پیش او می‌آمد و از دست دشمن خود شکایت می‌کرد. <span class="verse-marker">۴</span>قاضی تا مدت زیادی به شکایت او توجهی نکرد اما آخر پیش خود گفت: «درست است که من ترسی از خدا و توجهی به خلق خدا ندارم، <span class="verse-marker">۵</span>اما این بیوه زن مایۀ دردسر من شده است و برای اینکه با اصرار خود مرا به تنگ نسازد به داد او خواهم رسید.»» </p>
  <p>
    <span class="verse-marker">۶</span>عیسی خداوند فرمود: «آنچه را قاضی بی‌انصاف گفت شنیدید. <span class="verse-marker">۷</span>آیا خدا به داد‌خواهی برگزیدگان خود که شب و روز به درگاهش عذر و زاری می‌کنند توجه نخواهد کرد و آیا برای کمک به آن‌ها عجله نخواهد نمود؟ <span class="verse-marker">۸</span>بدانید که او بزودی و به نفع آنها دادرسی خواهد کرد. اما وقتی پسر انسان می‌آید آیا اثری از ایمان بر روی زمین خواهد یافت؟» </p>
  <h3>عبادت یک فریسی و یک جزیه‌گیر </h3>
  <p>
    <span class="verse-marker">۹</span>همچنین عیسی برای کسانی که از نیکی خود مطمئن بودند و سایرین را از خود پست‌تر می‌شمردند این مَثَل را آورده گفت: <span class="verse-marker">۱۰</span>«دو نفر برای دعا به عبادتگاه رفتند، یکی فریسی و دیگری جزیه‌گیر بود. <span class="verse-marker">۱۱</span>آن فریسی ایستاد و با خود دعا کرد و گفت: «ای خدا، تو را شکر می‌کنم که مانند دیگران، حریص و نادرست و زناکار و یا مانند این جزیه‌گیر نیستم. <span class="verse-marker">۱۲</span>هفته‌ای دو بار روزه می‌گیرم. ده یک همۀ چیزهائی را که به دست می‌آورم می‌دهم.» <span class="verse-marker">۱۳</span>اما آن جزیه‌گیر دور ایستاد و جرأت نگاه کردن به آسمان را نداشت بلکه به سینۀ خود می‌زد و می‌گفت: «ای خدا، بر منِ گناهکار رحم کن!» <span class="verse-marker">۱۴</span>بدانید که این جزیه‌گیر بخشوده شده به خانه رفت و نه آن دیگری. هر که خود را بزرگ نماید خوار خواهد شد و هرکه خود را خوار سازد سرافراز خواهد گردید.» </p>
  <h3>عیسی کودکان را برکت می‌دهد </h3>
  <h4>(همچنین در متی ۱۹:‌۱۳‌-‌۱۵ و مرقُس ۱۰:‌۱۳‌-‌۱۶) </h4>
  <p>
    <span class="verse-marker">۱۵</span>مردم حتی کودکان را به حضور عیسی می‌آوردند تا بر آن‌ها دست بگذارد اما شاگردان وقتی این را دیدند آن‌ها را سرزنش کردند. <span class="verse-marker">۱۶</span>اما عیسی کودکان را پیش خود خواست و فرمود: «بگذارید کودکان پیش من بیایند و مانع آنها نشوید، چون پادشاهی خدا به چنین کسانی تعلق دارد. <span class="verse-marker">۱۷</span>بیقین بدانید اگر کسی پادشاهی خدا را مانند یک کودک نپذیرد هیچوقت وارد آن نخواهد شد.» </p>
  <h3>توانگران و پادشاهی خدا </h3>
  <h4>(همچنین در متی ۱۹:‌۱۶‌-‌۳۰ و مرقُس ۱۰:‌۱۷‌-‌۳۱) </h4>
  <p>
    <span class="verse-marker">۱۸</span>شخصی از اشراف یهود از عیسی پرسید: «ای استاد نیکو، من برای به‌دست آوردن زندگی ابدی چه باید بکنم؟» <span class="verse-marker">۱۹</span>عیسی به او فرمود: «چرا مرا نیکو می‌گویی؟ هیچکس جز خدا نیکو نیست. <span class="verse-marker">۲۰</span>احکام را می‌دانی ـ زنا نکن، قتل نکن، دزدی نکن، شهادت نادرست نده، پدرت و مادرت را احترام کن.» <span class="verse-marker">۲۱</span>آن مرد جواب داد: «من از جوانی همۀ اینها را بجا آورده‌ام.» <span class="verse-marker">۲۲</span>عیسی وقتی این را شنید فرمود: «هنوز یک چیز کم داری، آنچه داری بفروش و میان فقرا تقسیم کن که در عالم بالا گنجی خواهی داشت و بعد بیا از من پیروی کن.» <span class="verse-marker">۲۳</span>اما او از این سخنان افسرده شد، چون مرد بسیار توانگری بود. <span class="verse-marker">۲۴</span>عیسی وقتی این را دید فرمود: «چه مشکل است ورود ثروتمندان به پادشاهی خدا! <span class="verse-marker">۲۵</span>گذشتن شتر از سوراخ سوزن آسانتر است از داخل شدن توانگری به پادشاهی خدا.» <span class="verse-marker">۲۶</span>شنوندگان پرسیدند: «پس کی می‌تواند نجات یابد؟» <span class="verse-marker">۲۷</span>جواب داد: «آنچه برای آدمیان غیرممکن است برای خدا امکان دارد!» <span class="verse-marker">۲۸</span>پِترُس گفت: «ببین، ما از همه چیز خود دست کشیده ایم و پیرو تو شده ایم.» <span class="verse-marker">۲۹</span>عیسی فرمود: «بیقین بدانید که هر کس به خاطر پادشاهی خدا، خانه یا زن، برادران، والدین یا فرزندان خود را ترک نماید، <span class="verse-marker">۳۰</span>در این دنیا چندین برابر عوض خواهد گرفت و در آخرت، زندگی ابدی نصیب او خواهد شد.» </p>
  <h3>سومین پیشگویی عیسی دربارۀ مرگ خود </h3>
  <h4>(همچنین در متی ۲۰:‌۱۷‌-‌۱۹ و مرقُس ۱۰:‌۳۲‌-‌۳۴) </h4>
  <p>
    <span class="verse-marker">۳۱</span>عیسی دوازده شاگرد خود را به کناری برد و به آنها فرمود: «ما اکنون به اورشلیم می‌رویم و آنچه انبیاء دربارۀ پسر انسان نوشته‌اند به حقیقت خواهد پیوست. <span class="verse-marker">۳۲</span>او به دست بیگانگان تسلیم خواهد شد، او را مسخره خواهند کرد و با او بدرفتاری نموده به رویش آب دهان خواهند انداخت. <span class="verse-marker">۳۳</span>او را تازیانه زده خواهند کشت. اما در روز سوم باز زنده خواهد شد.» <span class="verse-marker">۳۴</span>اما شاگردان از این همه، چیزی نفهمیدند و این سخن برای ایشان نامفهوم بود و درک نمی‌کردند که دربارۀ چه چیز صحبت می‌کند. </p>
  <h3>شفای گدای نابینا </h3>
  <h4>(همچنین در متی ۲۰:‌۲۹‌-‌۳۴ و مرقُس ۱۰:‌۴۶‌-‌۵۲) </h4>
  <p>
    <span class="verse-marker">۳۵</span>هنگامی که عیسی به نزدیکی اریحا رسید کوری در کنار راه نشسته بود و گدایی می‌کرد. <span class="verse-marker">۳۶</span>همین که شنید جمعیتی از آنجا می‌گذرد، پرسید چه شده است؟ <span class="verse-marker">۳۷</span>به او گفتند: «عیسی ناصری از اینجا می‌گذرد.» <span class="verse-marker">۳۸</span>پس فریاد زد: «ای عیسی، ای پسر داود، به من رحم کن.» <span class="verse-marker">۳۹</span>اشخاصی که در پیش بودند به تندی با او حرف زده گفتند: «خاموش باش»، اما او هر چه بلندتر فریاد می‌کرد: «ای پسر داود، به من رحم کن.» <span class="verse-marker">۴۰</span>عیسی ایستاد و امر کرد آن مرد را پیش او بیاورند. وقتی آمد از او پرسید: <span class="verse-marker">۴۱</span>«چه می‌خواهی برایت بکنم؟» جواب داد: «ای آقا، می‌خواهم بار دیگر بینا شوم.» <span class="verse-marker">۴۲</span>عیسی به او فرمود: «بینا شو، ایمانت تو را شفا داده است.» <span class="verse-marker">۴۳</span>فوراً بینایی خود را باز یافت و در حالی که خدا را تمجید می‌کرد به دنبال عیسی رفت. همۀ مردم به خاطر آنچه دیده بودند خدا را حمد گفتند. </p>
  <a id="c19"></a>
  <h2>فصل نزدهم </h2>
  <h3>عیسی و زَکی جزیه‌گیر </h3>
  <p>
    <span class="verse-marker">۱</span>عیسی وارد اریحا شد و از میان شهر می‌گذشت. <span class="verse-marker">۲</span>مردی در آنجا بود بنام زَکی که سرپرست جزیه‌گیران و بسیار ثروتمند بود. <span class="verse-marker">۳</span>او می‌خواست ببیند که عیسی چه نوع شخصی است، اما به علت کوتاهی قامت و ازدحام مردم نمی‌توانست او را ببیند. <span class="verse-marker">۴</span>پس پیش دوید و از درخت چناری بالا رفت تا او را ببیند، چون قرار بود عیسی از آن راه بگذرد. <span class="verse-marker">۵</span>وقتی عیسی به آن محل رسید به بالا نگاه کرد و فرمود: «ای زَکی، زود شو، پایین بیا زیرا باید امروز در خانۀ تو مهمان باشم.» <span class="verse-marker">۶</span>او به سرعت پایین آمد و با خوشرویی عیسی را پذیرفت. <span class="verse-marker">۷</span>وقتی مردم اینرا دیدند زمزمۀ نارضایی از آن‌ها برخاست. آن‌ها می‌گفتند: «او مهمان یک خطاکار شده است.» <span class="verse-marker">۸</span>زَکی ایستاد و به عیسی خداوند گفت: «ای آقا، اکنون نصف دارایی خود را به فقرا می‌بخشم و مال هر کس را که به ناحق گرفته باشم چهار برابر به او پس می‌دهم.» <span class="verse-marker">۹</span>عیسی به او فرمود: «امروز رستگاری به این خانه روی آورده است چون این مرد هم پسر ابراهیم است. <span class="verse-marker">۱۰</span>زیرا پسر انسان آمده است تا گمشده را پیدا کند و نجات دهد.» </p>
  <h3>مَثَل سکه‌های طلا </h3>
  <h4>(همچنین در متی ۲۵:‌۱۴‌-‌۳۰) </h4>
  <p>
    <span class="verse-marker">۱۱</span>عیسی چون در نزدیکی اورشلیم بود برای کسانی که این سخنان را شنیده بود مَثَلی آورد زیرا آن‌ها گمان می‌کردند که هر لحظه پادشاهی خدا ظاهر خواهد شد. <span class="verse-marker">۱۲</span>او فرمود: «اربابی سفر دور و درازی به خارج کرد تا مقام پادشاهی را به‌دست آورد و باز گردد. <span class="verse-marker">۱۳</span>اما اول ده نفر از غلامان خود را خواست و به هر کدام یک سکۀ طلا داد و گفت: «تا بازگشت من به این پول خرید و فروش کنید.» <span class="verse-marker">۱۴</span>هموطنانش که از او دل خوشی نداشتند پشت سر او نمایندگانی فرستادند تا بگویند: «ما نمی‌خواهیم این مرد بر ما حکومت کند.» <span class="verse-marker">۱۵</span>پس از مدتی او با عنوان فرمانروایی مراجعت کرد و دنبال غلامانی که با آنها پول داده بود فرستاد تا ببیند هر کدام چقدر سود برده است. <span class="verse-marker">۱۶</span>اولی آمد و گفت: «ارباب، پول تو ده برابر شده است.» <span class="verse-marker">۱۷</span>جواب داد: «آفرین، تو غلام خوبی هستی، خودت را در امر بسیار کوچکی درستکار نشان داده‌ای، پس حاکم ده شهر شو.» <span class="verse-marker">۱۸</span>دومی آمد و گفت: ارباب، پول تو پنج برابر شده است.» <span class="verse-marker">۱۹</span>به او هم گفت: «تو هم حاکم پنج شهر باش.» <span class="verse-marker">۲۰</span>سومی آمد و گفت: «ارباب، بفرما، این پول تو است. آنرا در دستمالی پیچیده کنار گذاشتم. <span class="verse-marker">۲۱</span>از تو می‌ترسیدم چون مرد سختگیری هستی. آنچه را که اصلاً نگذاشته‌ای بر‌می‌داری و آنچه را که نکاشته‌ای درو می‌کنی.» <span class="verse-marker">۲۲</span>ارباب جواب داد: «ای غلام پست‌نهاد، ترا با حرف‌های خودت ملامت می‌کنم. تو که می‌دانستی من مرد سختگیری هستم که نگذاشته را بر‌می‌دارم و نکاشته را درو می‌کنم، <span class="verse-marker">۲۳</span>پس چرا پول مرا سر سود ندادی تا بتوانم در موقع مراجعت آنرا با سودش دریافت کنم؟» <span class="verse-marker">۲۴</span>به حاضران گفت: «پول را از او بگیرید و به غلامی که ده سکه دارد بدهید.» <span class="verse-marker">۲۵</span>آن‌ها جواب دادند: «اما ای آقا، او که ده سکه دارد!» <span class="verse-marker">۲۶</span>او گفت: «بدانید، هر که دارد، بیشتر به او داده می‌شود و اما آنکسی که ندارد حتی آنچه را هم که دارد از دست خواهد داد. <span class="verse-marker">۲۷</span>و اما آن دشمنان من که نمی‌خواستند بر آنها حکومت نمایم، ایشان را اینجا بیآورید و در حضور من گردن بزنید.» </p>
  <h3>ورود پیروزمندانه به اورشلیم </h3>
  <h4>(همچنین در متی ۲۱:‌۱‌-‌۱۱ و مرقُس ۱۱:‌۱‌-‌۱۱ و یوحنا ۱۲:‌۱۲‌-‌۱۹) </h4>
  <p>
    <span class="verse-marker">۲۸</span>عیسی اینرا فرمود و پیشتر از آن‌ها راه اورشلیم را در پیش گرفت. <span class="verse-marker">۲۹</span>وقتی که به بیت‌فاجی و بیت‌عنیا واقع در کوه زیتون نزدیک شد دو نفر از شاگردان خود را به این امر روانه کرد: <span class="verse-marker">۳۰</span>«به دهکده رو به رو بروید. همین که وارد آن شدید کره‌الاغی را در آنجا بسته خواهید دید که هنوز کسی بر آن سوار نشده است. آنرا باز کنید و به این جا بیآورید. <span class="verse-marker">۳۱</span>اگر کسی پرسید: «چرا آنرا باز می‌کنید؟» بگویید: «خداوند آنرا به‌کار دارد.»» </p>
  <p>
    <span class="verse-marker">۳۲</span>آن دو نفر رفتند و همه چیز را همانطور که عیسی گفته بود دیدند. <span class="verse-marker">۳۳</span>وقتی کره‌الاغ را باز می‌کردند صاحبانش پرسیدند: «چرا آن کره را باز می‌کنید؟» <span class="verse-marker">۳۴</span>جواب دادند: «خداوند آنرا به‌کار دارد.» <span class="verse-marker">۳۵</span>پس کره‌الاغ را پیش عیسی آوردند. بعد لباسهای خود را روی آن کره‌الاغ انداختند و عیسی را بر آن سوار کردند <span class="verse-marker">۳۶</span>و همین طور که او می‌رفت جاده را با لباسهای خود فرش می‌کردند. </p>
  <p>
    <span class="verse-marker">۳۷</span>در این هنگام که او به دامنۀ کوه زیتون نزدیک می‌شد تمام شاگردان با خوشی برای همه معجزاتی که دیده بودند با صدای بلند شروع به حمد و سپاس خدا کردند <span class="verse-marker">۳۸</span>و می‌گفتند: «مبارک باد آن پادشاهی که بنام خداوند می‌آید. سلامتی در آسمان و جلال در عرش برین باد.» </p>
  <p>
    <span class="verse-marker">۳۹</span>چند نفر فریسی که در میان مردم بودند به او گفتند: «ای استاد، به شاگردانت امر کن که خاموش شوند.» <span class="verse-marker">۴۰</span>عیسی جواب داد: «بدانید که اگر اینها خاموش بمانند سنگها به فریاد خواهند آمد.» </p>
  <p>
    <span class="verse-marker">۴۱</span>عیسی به شهر نزدیک‌تر شد و وقتی شهر از دور دیده شد بخاطر آن گریه کرد <span class="verse-marker">۴۲</span>و گفت: «کاش که امروز سرچشمه صلح و سلامتی را می‌شناختی. اما نه، این از چشمان تو پنهان است <span class="verse-marker">۴۳</span>و زمانی خواهد آمد که دشمنانت به مقابل تو سنگربندی خواهند کرد و به دور تو حلقه خواهند زد و ترا از همه طرف محاصره خواهند کرد <span class="verse-marker">۴۴</span>و تو و ساکنانت را در میان دیوار‌هایت به خاک خواهند کوفت و در تو، سنگی را روی سنگ دیگر باقی نخواهند گذاشت، چون تو وقت دیدار پُر فیض خدا را درک نکردی.» </p>
  <h3>اخراج سوداگران از عبادتگاه </h3>
  <h4>(همچنین در متی ۲۱:‌۱۲‌-‌۱۷ و مرقُس ۱۱:‌۱۵‌-‌۱۹ و یوحنا ۲:‌۱۳‌-‌۲۲) </h4>
  <p>
    <span class="verse-marker">۴۵</span>بعد از‌آن عیسی وارد عبادتگاه شد و به بیرون راندن فروشندگان پرداخت و گفت: <span class="verse-marker">۴۶</span>«نوشته شده است که: خانۀ من جای عبادت خواهد بود، اما شما آن را خانه دزدان ساخته‌اید.» </p>
  <p>
    <span class="verse-marker">۴۷</span>همه روزه عیسی در عبادتگاه تعلیم می‌داد و سران کاهنان و علمای دین کوشش می‌کردند که با کمک بزرگان شهر او را از بین ببرند <span class="verse-marker">۴۸</span>اما دیدند که کاری از دست شان بر‌نمی‌آید چون همۀ مردم با علاقه زیاد به سخنان او گوش می‌دادند. </p>
  <a id="c20"></a>
  <h2>فصل بیستم </h2>
  <h3>اختیارات عیسی </h3>
  <h4>(همچنین در متی ۲۱:‌۲۳‌-‌۲۷ و مرقُس ۱۱:‌۲۷‌-‌۳۳) </h4>
  <p>
    <span class="verse-marker">۱</span>یک روز وقتی عیسی مردم را در عبادتگاه تعلیم می‌داد و مژدۀ نجات را به ایشان اعلام می‌کرد سران کاهنان و علمای دین با بزرگان یهود پیش او آمدند <span class="verse-marker">۲</span>و گفتند: «به ما بگو به چه اختیاری این کار‌ها را می‌کنی؟ کی به تو این اختیار را داده است؟» <span class="verse-marker">۳</span>عیسی به آنها جواب داد: «من هم از شما سؤالی دارم، به من بگویید <span class="verse-marker">۴</span>آیا تعمید یحیی از جانب خدا بود یا از جانب بشر؟» <span class="verse-marker">۵</span>آن‌ها بین خود بحث کرده گفتند: «اگر بگوییم از جانب خدا بود، او خواهد گفت: چرا به او ایمان نیاوردید؟ <span class="verse-marker">۶</span>و اگر بگوییم: از جانب بشر، همۀ مردم ما را سنگباران خواهند کرد چون یقین دارند که یحیی یک پیامبر بود.» <span class="verse-marker">۷</span>پس گفتند: «ما نمی‌دانیم از کجاست.» <span class="verse-marker">۸</span>عیسی به ایشان گفت: «من هم به شما نمی‌گویم که با چه اختیاری این کارها را می‌کنم.» </p>
  <h3>مَثَل تاکستان و باغبانان </h3>
  <h4>(همچنین در متی ۲۱:‌۳۳‌-‌۴۶ و مرقُس ۱۲:‌۱‌-‌۱۲) </h4>
  <p>
    <span class="verse-marker">۹</span>عیسی به سخن خود ادامه داد و برای مردم مَثَلی آورده گفت: «مردی تاکستانی احداث کرد و آنرا به باغبانان سپرد و مدت درازی به سفر رفت. <span class="verse-marker">۱۰</span>در موسم انگور، غلامی را پیش باغبانان فرستاد تا حصۀ خود را از محصول تاکستان بگیرد. اما آن‌ها غلام را لت و کوب کردند و دست خالی باز گردانیدند. <span class="verse-marker">۱۱</span>صاحب تاکستان غلام دیگری فرستاد، او را هم لت و کوب کرده و با او بد‌رفتاری کردند و دست خالی برگردانیدند. <span class="verse-marker">۱۲</span>غلام سوم را فرستاد. این یکی را هم زخمی کردند و بیرون انداختند. <span class="verse-marker">۱۳</span>پس صاحب تاکستان گفت: «چه باید بکنم؟ پسر عزیز خود را می‌فرستم، شاید حرمت او را نگهدارند.» <span class="verse-marker">۱۴</span>اما باغبانان وقتی او را دیدند با هم بحث کردند و گفتند: «این وارث است، بیایید او را بکشیم تا ملک به خود ما برسد.» <span class="verse-marker">۱۵</span>پس او را از تاکستان بیرون انداختند و کشتند. </p>
  <p>حالا صاحب تاکستان با آنها چه خواهد کرد؟ <span class="verse-marker">۱۶</span>او می‌آید و این باغبانان را می‌کشد و تاکستان را به‌دست دیگران می‌سپارد.» وقتی مردم اینرا شنیدند گفتند: «خدا نکند!» <span class="verse-marker">۱۷</span>اما او طرف شان دیده گفت: «پس معنی این قسمت از کتاب‌مقدس چیست؟ «آن سنگی که معماران رد کردند به صورت سنگ اصلی بنا در آمده است.» <span class="verse-marker">۱۸</span>هر که بر آن سنگ بیفتد پارچه‌پارچه خواهد شد و اگر آن سنگ بر کسی بیفتد او را کاملاً نرم خواهد کرد.» </p>
  <h3>پرداخت مالیات به قیصر </h3>
  <h4>(همچنین در متی ۲۲:‌۱۵‌-‌۲۲ و مرقُس ۱۲:‌۱۳‌-‌۱۷) </h4>
  <p>
    <span class="verse-marker">۱۹</span>علمای یهود و سران کاهنان می‌خواستند در همان لحظه او را بگیرند، چون پی بردند که مقصد آن مَثَل خود آن‌ها است اما از مردم ترسیدند. <span class="verse-marker">۲۰</span>پس به دنبال فرصت می‌گشتند و مأموران مخفی که خود را دیندار نشان می‌دادند پیش او فرستادند تا حرفی از دهان او بگیرند و آنرا دست‌آویزی برای تسلیم او به حَکَم و حوزۀ اختیارات والی رومی قرار دهند. <span class="verse-marker">۲۱</span>پس از او پرسیدند: «ای استاد، ما می‌دانیم آنچه تو می‌گویی و تعلیم می‌دهی درست و بجاست. تو در مورد هیچ کس فرق نمی‌گذاری بلکه با راستی و درستی راه خدا را تعلیم می‌دهی. <span class="verse-marker">۲۲</span>آیا ما اجازه داریم که به امپراطور روم مالیه بدهیم یا نه؟» <span class="verse-marker">۲۳</span>عیسی به نیرنگ آنها پی برد و فرمود: <span class="verse-marker">۲۴</span>«یک سکۀ نقره به من نشان بدهید. نقش و عنوان چه کسی روی آن است؟» جواب دادند: «امپراطور.» <span class="verse-marker">۲۵</span>عیسی فرمود: «پس آنچه از امپراطور است به امپراطور و آنچه از خدا است به خدا بدهید.» <span class="verse-marker">۲۶</span>به این ترتیب کوشش آنها برای به‌دست آوردن دلیلی به مقابل او در برابر مردم بی‌اثر ماند و در حالی که از جواب او حیرت کرده بودند خاموش ماندند. </p>
  <h3>رستاخیز مردگان </h3>
  <h4>(همچنین در متی ۲۲:‌۲۳‌-‌۳۳ و مرقُس ۱۲:‌۱۸‌-‌۲۷) </h4>
  <p>
    <span class="verse-marker">۲۷</span>بعد چند نفر از پیروان فرقۀ صدوقی که منکر رستاخیز پس از مرگ بودند پیش آمدند و از او پرسیدند: <span class="verse-marker">۲۸</span>«ای استاد، موسی این امر را برای ما نوشت: چنانچه مردی زنی بگیرد ولی بدون اولاد بمیرد برادرش مجبور است آن زن را بگیرد تا برای برادر خود فرزندانی بیاورد. <span class="verse-marker">۲۹</span>حالا هفت برادر بودند، اولی زنی گرفت و بدون فرزند مُرد. <span class="verse-marker">۳۰</span>بعد دومی او را گرفت <span class="verse-marker">۳۱</span>و سپس سومی و همین طور هر هفت نفر مردند و هیچ اولادی به جا نگذاشتند. <span class="verse-marker">۳۲</span>بعد از همه آن زن هم مُرد. <span class="verse-marker">۳۳</span>پس در روز رستاخیز، او زن کدام یک باشد؟ چون هر هفت نفر با او ازدواج کردند.» </p>
  <p>
    <span class="verse-marker">۳۴</span>عیسی به ایشان فرمود: «زنان و مردان این جهان ازدواج می‌کنند، <span class="verse-marker">۳۵</span>اما کسانی که شایسته رسیدن به جهان آینده و رستاخیز از مردگان بشوند، زن نمی‌گیرند و شوهر نمی‌کنند، <span class="verse-marker">۳۶</span>زیرا آن‌ها مانند فرشتگان هستند. دیگر مرگ برای آنها محال است و چون در رستاخیز شرکت دارند فرزندان خدا هستند. <span class="verse-marker">۳۷</span>این مطلب که مردگان بار دیگر زنده می‌شوند مطلبی است که خود موسی در داستان بوتۀ سوزان، آنجا که خداوند را خدای ابراهیم، خدای اسحاق و خدای یعقوب، خطاب می‌کند نشان داده است. <span class="verse-marker">۳۸</span>خدا، خدای مردگان نیست بلکه خدای زندگان است چون پیش او همه زنده‌اند.» <span class="verse-marker">۳۹</span>در این مورد بعضی از علما گفتند: «ای استاد، عالی جواب دادی.» <span class="verse-marker">۴۰</span>و پس از آن دیگر جرأت نکردند که از او چیزی بپرسند. </p>
  <h3>داود و مسیح </h3>
  <h4>(همچنین در متی ۲۲:‌۴۱‌-‌۴۶ و مرقُس ۱۲:‌۳۸‌-‌۳۷) </h4>
  <p>
    <span class="verse-marker">۴۱</span>عیسی به ایشان فرمود: «چطور می‌توان گفت که مسیح پسر داود است؟ <span class="verse-marker">۴۲</span>چون خود داود در کتاب زبور می‌گوید: «خداوند به خداوند من فرمود: در دست راست من بنشین <span class="verse-marker">۴۳</span>تا دشمنانت را زیر پای تو اندازم.» <span class="verse-marker">۴۴</span>باری، داود او را «خداوند» خطاب می‌کند، پس چطور او می‌تواند پسر داود باشد؟» </p>
  <h3>سرزنش علما </h3>
  <h4>(همچنین در متی ۲۳:‌۱‌-‌۳۶ و مرقُس ۱۲:‌۳۸‌-‌۴۰) </h4>
  <p>
    <span class="verse-marker">۴۵</span>عیسی در حضور همه مردم به شاگردان فرمود: <span class="verse-marker">۴۶</span>«از علما که دوست دارند با چپن‌های دراز بیایند و بروند و علاقۀ شدیدی به سلام‌های احترام‌آمیز در بازار‌ها و بهترین جا‌ها در کنیسه‌ها و دعوت‌ها نشان می‌دهند احتیاط کنید. <span class="verse-marker">۴۷</span>آنها مال بیوه زنان را می‌خورند حال آنکه محض خودنمایی دعای خود را طول می‌دهند. آن‌ها شدیدترین جزا‌ها را خواهند دید.» </p>
  <a id="c21"></a>
  <h2>فصل بیست و یکم </h2>
  <h3>هدیۀ بیوه زن </h3>
  <h4>(همچنین در مرقُس ۱۲:‌۴۱‌-‌۴۴) </h4>
  <p>
    <span class="verse-marker">۱</span>عیسی به چهار طرف دید و ملاحظه فرمود که دولتمندان هدایای خود را به صندوق بیت‌المال عبادتگاه می‌ریزند. <span class="verse-marker">۲</span>همچنین متوجه بیوه زن بسیار فقیری شد که دو روپیه به داخل آن انداخت. <span class="verse-marker">۳</span>عیسی فرمود: «بدانید که در واقع این بیوه زن فقیر بیش از همه پول داده است <span class="verse-marker">۴</span>چون آنها از آنچه که برای آن مصرفی نداشتند دادند اما او با وجود تنگدستی، تمام دارائی خود را داده است.» </p>
  <h3>پیشگویی ویرانی عبادتگاه </h3>
  <h4>(همچنین در متی ۲۴:‌۱‌-‌۲ و مرقُس ۱۳:‌۱‌-‌۲) </h4>
  <p>
    <span class="verse-marker">۵</span>عده‌ای دربارۀ عبادتگاه صحبت می‌کردند و از سنگ‌های زیبا و هدایای که با آن‌ها تزئین شده بود تعریف می‌کردند. عیسی فرمود: <span class="verse-marker">۶</span>«و اما دربارۀ این چیز‌های که در اینجا می‌بینید، زمانی خواهد آمد که هیچ یک از سنگ‌های آن روی سنگ دیگری نخواهد ماند، همه زیر و زبر خواهد شد.» </p>
  <h3>جنگ‌ها و شورش‌ها </h3>
  <h4>(همچنین در متی ۲۴:‌۳‌-‌۱۴ و مرقُس ۱۳:‌۳‌-‌۱۳) </h4>
  <p>
    <span class="verse-marker">۷</span>آن‌ها پرسیدند: «ای استاد، این کی واقع می‌شود و علامت نزدیک بودن وقوع این امور چه خواهد بود؟» <span class="verse-marker">۸</span>عیسی فرمود: «احتیاط کنید که گمراه نشوید، بسیاری به نام من خواهند آمد و خواهند گفت: «من او هستم» و «آن زمان موعود رسیده است.» با آنها همراه مشوید. <span class="verse-marker">۹</span>وقتی دربارۀ جنگ‌ها و شورش‌ها چیزی می‌شنوید نترسید. این چیز‌ها باید اول واقع شود اما آخر کار به این زودی‌ها نمی‌رسد.» <span class="verse-marker">۱۰</span>و افزود: «قومی با قوم دیگر و حکومتی با حکومت دیگر جنگ خواهد کرد. <span class="verse-marker">۱۱</span>زلزله‌های سخت پدید می‌آید و در بسیاری از نقاط خشکسالی و بلا‌ها و در آسمان، علامت‌های وحشت‌آور و شگفتی‌های بزرگ دیده خواهد شد. </p>
  <p>
    <span class="verse-marker">۱۲</span>اما پیش از وقوع این همه شما را دستگیر خواهند کرد و به شما آزار خواهند رسانید. شما را برای محاکمه به کنیسه‌ها خواهند کشانید و به زندان خواهند انداخت. شما را به خاطر این که نام من بر شما است پیش پادشاهان و فرمانروایان خواهند برد <span class="verse-marker">۱۳</span>و این فرصتی برای شهادت دادن شما خواهد بود. <span class="verse-marker">۱۴</span>لازم نیست که جواب‌های خود را قبلاً حاضر کنید <span class="verse-marker">۱۵</span>چون خود من به شما قدرت بیان و حکمتی می‌دهم که هیچ یک از مدعیان قدرت مقاومت و تکذیب را نداشته باشند. <span class="verse-marker">۱۶</span>حتی والدین و برادران و خویشاوندان و دوستان تان شما را به دام خواهند انداخت. آن‌ها عده‌ای از شما را خواهند کشت <span class="verse-marker">۱۷</span>و بخاطر نام من که برخود دارید همه از شما روی‌گردان خواهند شد. <span class="verse-marker">۱۸</span>اما مویی از سر شما کم نخواهد شد. <span class="verse-marker">۱۹</span>با پایداری، جانهای تان را رهایی خواهید داد. </p>
  <h3>پیشگویی ویرانی اورشلیم </h3>
  <h4>(همچنین در متی ۲۴:‌۱۵‌-‌۲۱ و مرقُس ۱۳:‌۱۴‌-‌۱۹) </h4>
  <p>
    <span class="verse-marker">۲۰</span>اما هر وقت اورشلیم را در محاصره لشکر‌ها می‌بینید، بدانید ویرانی آن نزدیک است. <span class="verse-marker">۲۱</span>در آن موقع کسانی که در یهودیه هستند به کوهستان‌ها بگریزند و آنانی که در خارج شهر هستند نباید وارد شهر شوند. <span class="verse-marker">۲۲</span>چون این است آن زمان مکافات، در آن زمان که تمام نوشته‌های کتاب مقدس به حقیقت خواهد پیوست. <span class="verse-marker">۲۳</span>وای به حال زنانی که در آن روز‌ها حامله یا شیر‌ده هستند چون پریشان‌حالی شدیدی در این زمین رخ خواهد داد و این قوم مورد خشم و غضب واقع خواهد شد. <span class="verse-marker">۲۴</span>آنها به دم شمشیر خواهند افتاد و به اسیری به تمام کشور‌ها خواهند رفت و اورشلیم تا آن زمان که دوران مردم بیگانه به پایان نرسد پایمال آنها خواهد بود. </p>
  <h3>آمدن پسر انسان </h3>
  <h4>(همچنین در متی ۲۴:‌۲۹‌-‌۳۱ و مرقُس ۱۳:‌۲۴‌-‌۲۷) </h4>
  <p>
    <span class="verse-marker">۲۵</span>در آفتاب و مهتاب و ستارگان علامت‌ها ظاهر خواهد شد. در روی زمین ملت‌ها از غرش دریا و خروش امواج آن پریشان و نگران خواهند شد. <span class="verse-marker">۲۶</span>آدمیان از ترس خیال آنچه برسر دنیا آمد، از هوش خواهند رفت و قدرت‌های آسمانی به لرزه خواهند افتاد. <span class="verse-marker">۲۷</span>آن وقت پسر انسان را خواهند دید که با قدرت و جلال زیاد بر ابری می‌آید. <span class="verse-marker">۲۸</span>وقتی این چیز‌ها شروع شود شما راست بایستید و سرهای تانرا راست نگه دارید چون رستگاری شما نزدیک است.» </p>
  <h3>درسی از درخت انجیر </h3>
  <h4>(همچنین در متی ۲۴:‌۳۳‌-‌۳۵ و مرقُس ۱۳:‌۲۸‌-‌۳۱) </h4>
  <p>
    <span class="verse-marker">۲۹</span>عیسی برای آنها این مَثَل را آورد و گفت: «درخت انجیر و یا درختان دیگر را ببینید: <span class="verse-marker">۳۰</span>به محض این که می‌بینید جوانه می‌زند می‌دانید که تابستان نزدیک است. <span class="verse-marker">۳۱</span>به همان طریق وقتی که وقوع همه این چیز‌ها را ببینید مطمئن باشید که پادشاهی خدا نزدیک است، <span class="verse-marker">۳۲</span>به یقین بدانید که پیش از درگذشت نسل حاضر همۀ اینها رخ خواهد داد. <span class="verse-marker">۳۳</span>آسمان و زمین از بین خواهد رفت اما سخنان من هرگز از بین نخواهد رفت. </p>
  <h3>بیداری </h3>
  <p>
    <span class="verse-marker">۳۴</span>احتیاط کنید و نگذارید دلهای شما با پُر‌خوری و مستی و اندیشه‌های دنیوی تیره و تار شود چون آن روز بزرگ ناگهان می‌رسد. <span class="verse-marker">۳۵</span>آن روز مانند دامی برسر همه آدمیان در سراسر دنیا خواهد افتاد. <span class="verse-marker">۳۶</span>پس بیدار باشید و در تمام اوقات دعا کنید تا قدرت آنرا داشته باشید که همه رنج‌های را که به زودی پیش می‌آید پشت سر بگذارید و در حضور پسر انسان بایستید.» </p>
  <p>
    <span class="verse-marker">۳۷</span>عیسی روز‌ها را به تعلیم در عبادتگاه تعین کرده بود و شب‌ها از شهر خارج می‌شد و شب را در کوه زیتون به صبح می‌آورد <span class="verse-marker">۳۸</span>و صبحگاهان مردم برای شنیدن سخنان او در عبادتگاه جمع می‌شدند. </p>
  <a id="c22"></a>
  <h2>فصل بیست و دوم </h2>
  <h3>دسیسۀ قتل عیسی </h3>
  <h4>(همچنین در متی ۲۶:‌۱‌-‌۵ و مرقُس ۱۴:‌۱‌-‌۲ و یوحنا ۱۱:‌۴۵‌-‌۵۳) </h4>
  <p>
    <span class="verse-marker">۱</span>عید فطیر که به فِصَح معروف است نزدیک می‌شد. <span class="verse-marker">۲</span>سران کاهنان و علما میخواستند بهانه‌ای پیدا نموده عیسی را به قتل برسانند زیرا از تودۀ مردم بیم داشتند. <span class="verse-marker">۳</span>شیطان به دل یهودا که لقب اسخریوطی داشت و یکی از دوازده حواری بود وارد شد. <span class="verse-marker">۴</span>یهودا پیش سران کاهنان و صاحب‌منصبانی که مسئول نگهبانی از عبادتگاه بودند رفت و با آنها در این خصوص که چگونه عیسی را به دست آنها تسلیم کند صحبت کرد. <span class="verse-marker">۵</span>ایشان بسیار خوشحال شدند و وعده کردند مبلغی پول به او بدهند. <span class="verse-marker">۶</span>یهودا موافقت کرد و پی فرصت می‌گشت تا عیسی را دور از چشم مردم به دست آنها بسپارد. </p>
  <h3>تدارک شام عید فِصَح </h3>
  <h4>(همچنین در متی ۲۶:‌۱۷‌-‌۲۵ و مرقُس ۱۴:‌۱۲‌-‌۲۱ و یوحنا ۱۳:‌۲۱‌-‌۳۰) </h4>
  <p>
    <span class="verse-marker">۷</span>روز عید فطیر که در آن قربانی فِصَح می‌باید ذبح شود فرا رسید. <span class="verse-marker">۸</span>عیسی پِترُس و یوحنا را با این امر روانه کرد: «بروید نان فِصَح را برای ما تهیه کنید تا بخوریم.» <span class="verse-marker">۹</span>آن‌ها پرسیدند: «کجا می‌خواهی تهیه کنیم؟» <span class="verse-marker">۱۰</span>عیسی جواب داد: «گوش بدهید، وقتی که به شهر قدم بگذارید مردی با شما روبرو خواهد شد که کوزۀ آبی را می‌برد. به دنبال او به داخل خانه‌ای که او می‌رود بروید <span class="verse-marker">۱۱</span>و به صاحب آن خانه بگوئید: «استاد می‌گوید آن اطاقی که من با شاگردانم قربانی فِصَح را در آنجا خواهم خورد کجاست؟» <span class="verse-marker">۱۲</span>او اطاق بزرگ و فرش شده را در منزل دوم به شما نشان می‌دهد. در آنجا تدارک ببینید.» <span class="verse-marker">۱۳</span>آن‌ها رفتند و همه چیز را آنطور که او فرموده بود مشاهده کردند و به این ترتیب قربانی فِصَح را تهیه کردند. </p>
  <h3>شام آخر </h3>
  <h4>(همچنین در متی ۲۶:‌۲۶‌-‌۳۰ و مرقُس ۱۴:‌۲۲‌-‌۲۶ و اول قرنتیان ۱۱:‌۲۳‌-‌۲۵) </h4>
  <p>
    <span class="verse-marker">۱۴</span>وقتی ساعت معین فرا رسید عیسی با رسولان سر دسترخوان نشست <span class="verse-marker">۱۵</span>و به آنها فرمود: «چقدر دلم می‌خواست که پیش از مرگم این قربانی فِصَح را با شما بخورم. <span class="verse-marker">۱۶</span>به شما می‌گویم تا آن زمان که این قربانی فِصَح در پادشاهی خدا به کمال مقصد خود نرسد دیگر از آن نخواهم خورد.» <span class="verse-marker">۱۷</span>بعد پیاله‌ای به دست گرفت و پس از شکرگزاری گفت: «این را بگیرید و بین خود تان تقسیم کنید، <span class="verse-marker">۱۸</span>چون به شما می‌گویم از این لحظه تا آن زمان که پادشاهی خدا فرا‌می‌رسد من دیگر از میوۀ تاک نخواهم نوشید.» <span class="verse-marker">۱۹</span>همچنین کمی نان برداشت و پس از شکرگزاری آن را پاره کرد و به آنها داد و فرمود: «این بدن من است که برای شما داده می‌شود. این کار را به یادبود من انجام دهید.» <span class="verse-marker">۲۰</span>به همین ترتیب بعد از شام پیاله‌ای را به آنها داد و فرمود: «این پیاله عهد و پیمان نو است در خون من که برای شما ریخته می‌شود. <span class="verse-marker">۲۱</span>اما بدانید که دست تسلیم کنندۀ من با دست من سر دسترخوان است. <span class="verse-marker">۲۲</span>البته پسر انسان بسوی آنچه برایش مقرر است می‌رود. اما وای به حال آن کسی که او را تسلیم می‌کند.» <span class="verse-marker">۲۳</span>آنها از خود شان شروع به سؤال کردند که کدام یک از آن‌ها چنین کاری خواهد کرد. </p>
  <h3>مباحثه دربارۀ بزرگی </h3>
  <p>
    <span class="verse-marker">۲۴</span>در میان شاگردان بحثی درگرفت که کدامیک در میان آنها از همه بزرگتر شمرده می‌شود. <span class="verse-marker">۲۵</span>عیسی فرمود: «در میان ملتهای بیگانه، پادشاهان بر مردم حکمروایی می‌کنند و صاحبان قدرت «ولی‌نعمت» خوانده می‌شوند، <span class="verse-marker">۲۶</span>اما شما اینطور نباشید، برعکس، بزرگترین شخص در میان شما باید به صورت کوچکترین درآید و رئیس مثل نوکر باشد، <span class="verse-marker">۲۷</span>زیرا چه کسی بزرگتر است، آن کسی که بر سر دسترخوان می‌نشیند یا آن نوکری که خدمت می‌کند؟ یقیناً آن کسی که بر سر دسترخوان می‌نشیند. با وجود این من در میان شما مثل یک خدمتگزار هستم. </p>
  <p>
    <span class="verse-marker">۲۸</span>شما کسانی هستید که در سختی‌های من با من بوده‌اید. <span class="verse-marker">۲۹</span>همانطور که پدر، حق پادشاهی را به من سپرد، من هم به شما می‌سپارم. <span class="verse-marker">۳۰</span>شما در پادشاهی من سر دسترخوان من خواهید خورد و خواهید نوشید و به عنوان داوران دوازده طایفۀ اسرائیل بر تختها خواهید نشست. </p>
  <h3>پیشگویی انکار پِترُس </h3>
  <h4>(همچنین در متی ۲۶:‌۳۱‌-‌۳۵ و مرقُس ۱۴:‌۲۷‌-‌۳۱ و یوحنا ۱۳:‌۳۶‌-‌۳۸) </h4>
  <p>
    <span class="verse-marker">۳۱</span>ای شمعون، ای شمعون، ببین: شیطان خواست مثل دهقانی که گندم را از کاه جدا می‌کند همۀ شما را بیازمآید. <span class="verse-marker">۳۲</span>اما من برای تو دعا کرده‌ام که ایمانت از بین نرود و وقتی برگشتی برادرانت را استوار گردان.» <span class="verse-marker">۳۳</span>شمعون جواب داد: «ای خداوند، من حاضرم با تو به زندان بیفتم و با تو بمیرم.» <span class="verse-marker">۳۴</span>عیسی فرمود: «ای پِترُس، آگاه باش امروز پیش از آنکه خروس بانگ بزند تو سه بار خواهی گفت که مرا نمی‌شناسی.» </p>
  <h3>پیشگویی سختیها </h3>
  <p>
    <span class="verse-marker">۳۵</span>عیسی به ایشان فرمود: «وقتی شما را بدون بوت و بکس و خرجین روانه کردم آیا چیزی کم داشتید؟» جواب دادند: «نخیر.» <span class="verse-marker">۳۶</span>به ایشان گفت: «اما حالا هر که یک بکس دارد بهتر است که آن را با خود بردارد و همینطور خورجینش را و چنانچه شمشیر ندارد چپن خود را بفروشد و شمشیری بخرد، <span class="verse-marker">۳۷</span>چون می‌خواهم بدانید که این پیشگویی که می‌گوید: «او در زمرۀ جنایتکاران به حساب آمد»، باید در مورد من به انجام برسد و در واقع همه چیزهائی که دربارۀ من نوشته شده در حال انجام است.» <span class="verse-marker">۳۸</span>آن‌ها گفتند: «خداوندا، نگاه کن، اینجا دو شمشیر داریم.» ولی او جواب داد: «کافی است.» </p>
  <h3>دعا در کوه زیتون </h3>
  <h4>(همچنین در متی ۲۶:‌۳۶‌-‌۴۶ و مرقُس ۱۴:‌۳۲‌-‌۴۲) </h4>
  <p>
    <span class="verse-marker">۳۹</span>عیسی بیرون آمد و مثل همیشه رهسپار کوه زیتون شد و شاگردانش همراه او بودند. <span class="verse-marker">۴۰</span>وقتی به آن محل رسید به آنها فرمود: «دعا کنید که از آزمایش‌ها دور بمانید.» <span class="verse-marker">۴۱</span>عیسی به اندازۀ پرتاب یک سنگ از آنها فاصله گرفت، زانو زد و چنین دعا کرد: <span class="verse-marker">۴۲</span>«ای پدر، اگر ارادۀ توست، این پیاله را از من دور کن. اما نه ارادۀ من بلکه ارادۀ تو به انجام برسد.» <span class="verse-marker">۴۳</span>فرشته‌ای از آسمان به او ظاهر شد و او را تقویت کرد. <span class="verse-marker">۴۴</span>عیسی در شدت اضطراب و با حرارت بیشتری دعا کرد و عرق او مثل قطره‌های خون بر زمین می‌چکید. </p>
  <p>
    <span class="verse-marker">۴۵</span>وقتی از دعا برخاست و پیش شاگردان آمد آنها را دید که در اثر غم و اندوه به خواب رفته بودند. <span class="verse-marker">۴۶</span>به ایشان فرمود: «خواب هستید؟ برخیزید و دعا کنید تا از آزمایش ‌ها دور بمانید.» </p>
  <h3>توقیف عیسی </h3>
  <h4>(همچنین در متی ۲۶:‌۴۷‌-‌۵۶ و مرقُس ۱۴:‌۴۳‌-‌۵۰ و یوحنا ۱۸:‌۳‌-‌۱۱) </h4>
  <p>
    <span class="verse-marker">۴۷</span>عیسی هنوز صحبت می‌کرد که جمعیتی دیده شد و یهودا، یکی از آن دوازده حواری، پیشاپیش آنها بود. یهودا پیش عیسی آمد تا او را ببوسد. <span class="verse-marker">۴۸</span>اما عیسی به او فرمود: «ای یهودا، آیا پسر انسان را با بوسه تسلیم می‌کنی؟» <span class="verse-marker">۴۹</span>وقتی پیروان او آنچه را که در جریان بود دیدند گفتند: «خداوندا، شمشیرهای خود را به‌کار ببریم؟» <span class="verse-marker">۵۰</span>و یکی از آنها به غلام کاهن‌اعظم زد و گوش راستش را برید. <span class="verse-marker">۵۱</span>اما عیسی جواب داد: «دست نگهدارید.» و گوش آن مرد را لمس کرد و شفا داد. </p>
  <p>
    <span class="verse-marker">۵۲</span>سپس عیسی به سران کاهنان و صاحب‌منصبانی که مسئول نگهبانی از عبادتگاه بودند و بزرگانی که برای گرفتن او آمده بودند فرمود: «مگر من یاغی هستم که با شمشیر و چوب برای دستگیری من آمده‌اید؟ <span class="verse-marker">۵۳</span>من هر روز در عبادتگاه با شما بودم و شما دست به‌طرف من دراز نکردید. اما این ساعت که تاریکی حکمفرما است، ساعت شما است.» </p>
  <h3>انکار پِترُس از عیسی </h3>
  <h4>(همچنین در متی ۲۶:‌۵۷‌-‌۵۸ و ۶۹‌-‌۷۵ و مرقُس ۱۴:‌۵۳‌-‌۵۴ و ۶۶‌-‌۷۲ و یوحنا ۱۸:‌۱۲‌-‌۱۸ و ۲۵‌-‌۲۷) </h4>
  <p>
    <span class="verse-marker">۵۴</span>عیسی را دستگیر کردند و به خانۀ کاهن‌اعظم آوردند. پِترُس از دور بدنبال آن‌ها می‌آمد. <span class="verse-marker">۵۵</span>در بین حویلی خانۀ کاهن‌اعظم عده‌ای آتشی روشن کرده و دور آن نشسته بودند. پِترُس نیز در بین آنها نشست. <span class="verse-marker">۵۶</span>در حالی که او در روشنایی آتش نشسته بود کنیزی او را دید به او نگاه کرده گفت: «این مرد هم با عیسی بود.» <span class="verse-marker">۵۷</span>اما پِترُس منکر شد و گفت: «ای زن، من او را نمی‌شناسم.» <span class="verse-marker">۵۸</span>کمی بعد یک نفر دیگر متوجه او شد و گفت: «تو هم یکی از آن‌ها هستی.» اما پِترُس به او گفت: «ای مرد، من نیستم.» <span class="verse-marker">۵۹</span>تقریباً یک ساعت گذشت و یکی دیگر با تأکید بیشتری گفت: «البته این مرد هم با او بوده چون‌که جلیلی است.» <span class="verse-marker">۶۰</span>اما پِترُس گفت: «ای مرد، من نمی‌دانم تو چه می‌گویی.» در حالی که او هنوز صحبت می‌کرد بانگ خروس برخاست <span class="verse-marker">۶۱</span>و عیسی خداوند برگشت و مستقیماً به پِترُس نگاه کرد و پِترُس سخنان خداوند را به خاطر آورد که به او گفته بود: «امروز پیش از این که خروس بانگ بزند تو سه بار خواهی گفت که مرا نمی‌شناسی.» <span class="verse-marker">۶۲</span>پِترُس بیرون رفت و زار‌زار گریست. </p>
  <h3>بی‌حرمتی به عیسی </h3>
  <h4>(همچنین در متی ۲۶:‌۶۷‌-‌۶۸ و مرقُس ۱۴:‌۶۵) </h4>
  <p>
    <span class="verse-marker">۶۳</span>کسانی که عیسی را تحت نظر داشتند او را مسخره کردند، لت و کوب کردند، <span class="verse-marker">۶۴</span>چشمانش را بستند و می‌گفتند: «حالا از غیب بگو کی تو را می‌زند» <span class="verse-marker">۶۵</span>و به این طرز به او بی‌حرمتی می‌کردند. </p>
  <h3>عیسی در حضور شورا </h3>
  <h4>(همچنین در متی ۲۶:‌۵۹‌-‌۶۶ و مرقُس ۱۴:‌۵۵‌-‌۵۴ و یوحنا ۱۸:‌۱۹‌-‌۲۴) </h4>
  <p>
    <span class="verse-marker">۶۶</span>همین که هوا روشن شد بزرگان قوم، سران کاهنان و علمای یهود تشکیل جلسه دادند و عیسی را به حضور شورا آوردند <span class="verse-marker">۶۷</span>و گفتند: «به ما بگو آیا تو مسیح هستی؟» عیسی جواب داد: «اگر به شما بگویم، گفتۀ مرا باور نخواهید کرد <span class="verse-marker">۶۸</span>و اگر سؤال بکنم، جواب نمی‌دهید. <span class="verse-marker">۶۹</span>اما از این به بعد پسر انسان به دست راست خدای قادر خواهد نشست.» همگی گفتند: «پس پسر خدا هستی؟» <span class="verse-marker">۷۰</span>عیسی جواب داد: «خود تان می‌گویید که من هستم.» <span class="verse-marker">۷۱</span>آن‌ها گفتند: «چه احتیاجی به شاهدان دیگر هست؟ ما موضوع را از زبان خودش شنیدیم.» </p>
  <a id="c23"></a>
  <h2>فصل بیست و سوم </h2>
  <h3>عیسی در حضور پیلاطُس </h3>
  <h4>(همچنین در متی ۲۷:‌۱‌-‌۲ و ۱۱‌-‌۱۴ و مرقُس ۱۵:‌۱‌-‌۵ و یوحنا ۱۸:‌۲۸‌-‌۳۸) </h4>
  <p>
    <span class="verse-marker">۱</span>سپس تمام حاضران در مجلس برخاستند و او را به حضور پیلاطُس آوردند <span class="verse-marker">۲</span>به مقابل او شکایت خود را اینطور شروع کردند: «ما این شخص را در حالی دیدیم که به گمراه ساختن ملت ما مشغول بود. او با پرداخت مالیات به امپراطور مخالفت می‌کرد و ادعا می‌کند که مسیح یعنی پادشاه است.» <span class="verse-marker">۳</span>پیلاطُس از او پرسید: «آیا تو پادشاه یهودیان هستی؟» عیسی جواب داد: «تو می‌گویی.» <span class="verse-marker">۴</span>پیلاطُس سپس به سران کاهنان و جماعت گفت: «من در این مرد هیچ جرمی نمی‌بینم.» <span class="verse-marker">۵</span>اما آنها پافشاری می‌کردند و گفتند: «او مردم را در سراسر یهودیه با تعالیم خود می‌شوراند. از جلیل شروع کرد و به اینجا رسیده است.» </p>
  <h3>عیسی در حضور هیرودیس </h3>
  <p>
    <span class="verse-marker">۶</span>هنگامیکه پیلاطُس این را شنید پرسید که آیا این مرد جلیلی است. <span class="verse-marker">۷</span>وقتی مطلع شد که به قلمرو هیرودیس تعلق دارد او را پیش هیرودیس که در آن موقع در اورشلیم بود فرستاد. <span class="verse-marker">۸</span>وقتی هیرودیس عیسی را دید بسیار خوشحال شد، زیرا دربارۀ او مطالبی شنیده بود و مدت‌ها بود می‌خواست او را ببیند و امید داشت که شاهد معجزاتی از دست او باشد. <span class="verse-marker">۹</span>از او سؤالات فراوانی کرد اما عیسی هیچ جوابی نداد. <span class="verse-marker">۱۰</span>سران کاهنان و علما پیش آمدند و تهمت‌های شدیدی به او زدند. <span class="verse-marker">۱۱</span>پس هیرودیس و عساکرش به عیسی بی‌حرمتی کرده او را مسخره نمودند و چپن زیبایی به او پوشانیده او را پیش پیلاطُس پس فرستاند. <span class="verse-marker">۱۲</span>در همان روز هیرودیس و پیلاطُس آشتی کردند، زیرا دشمنی دیرینه‌ای تا آن زمان بین آن دو وجود داشت. </p>
  <h3>محکوم به مرگ </h3>
  <h4>(همچنین در متی ۲۷:‌۱۵‌-‌۲۶ و مرقُس ۱۵:‌۶‌-‌۱۵ و یوحنا ۱۸:‌۳۹‌ـ‌۱۹:‌۱۶) </h4>
  <p>
    <span class="verse-marker">۱۳</span>پیلاطُس در این موقع سران کاهنان، بزرگان قوم و مردم را خواست <span class="verse-marker">۱۴</span>و به آنها گفت: «شما این مرد را به تهمت اخلالگری پیش من آوردید. اما چنانکه می‌دانید خود من در حضور شما از او بازپرسی کردم و در او چیزی که تهمت‌های شما را تائید کند نیافتم. <span class="verse-marker">۱۵</span>هیرودیس هم دلیلی پیدا نکرد، چون او را پیش ما پس فرستاده است. واضح است که او کاری نکرده است که مستوجب مرگ باشد. <span class="verse-marker">۱۶</span>بنابراین او را پس از تازیانه‌زدن آزاد می‌کنم.»[ <span class="verse-marker">۱۷</span>زیرا لازم بود که هر عیدی یک نفر زندانی را برای آن‌ها آزاد کند.] <span class="verse-marker">۱۸</span>اما همه با صدای بلند گفتند: «مصلوبش کن! برای ما باراَبا را آزاد کن.» <span class="verse-marker">۱۹</span>(این شخص به خاطر شورشی که در شهر واقع شده بود و به علت آدمکشی زندانی شده بود.) <span class="verse-marker">۲۰</span>چون پیلاطُس می‌خواست عیسی را آزاد سازد بار دیگر سخن خود را به گوش جماعت رسانید. <span class="verse-marker">۲۱</span>اما آن‌ها فریاد کردند: «مصلوبش کن، مصلوبش کن!» <span class="verse-marker">۲۲</span>برای سومین بار به ایشان گفت: «چرا؟ مرتکب چه جنایتی شده است؟ من او را در هیچ مورد، مستوجب مرگ ندیدم. بنابراین او را پس از تازیانه‌زدن آزاد می‌کنم.» <span class="verse-marker">۲۳</span>اما آنها در تقاضای خود پافشاری کردند و فریاد می‌زدند که عیسی باید به صلیب میخکوب شود. فریاد‌های ایشان غالب آمد <span class="verse-marker">۲۴</span>و پیلاطُس حکمی را که آنها می‌خواستند صادر کرد. <span class="verse-marker">۲۵</span>بنابر درخواست ایشان، مردی را که به خاطر یاغیگری و آدم‌کشی به زندان افتاده بود آزاد کرد و عیسی را در اختیار آنها گذاشت. </p>
  <h3>روی صلیب </h3>
  <h4>(همچنین در متی ۲۷:‌۳۲‌-‌۴۴ و مرقُس ۱۵:‌۲۱‌-‌۳۲ و یوحنا ۱۹:‌۱۷‌-‌۲۷) </h4>
  <p>
    <span class="verse-marker">۲۶</span>هنگامی که او را برای مصلوب شدن می‌بردند مردی را به‌نام شمعون که اهل قیروان بود و از صحرا به شهر می‌آمد گرفتند. صلیب را روی دوش او گذاشتند و او را مجبور کردند که آن را به دنبال عیسی ببرد. <span class="verse-marker">۲۷</span>جمعیت بزرگی از جمله زنانی که به خاطر عیسی به سینه خود می‌زدند و ماتم می‌کردند از عقب او می‌آمدند. <span class="verse-marker">۲۸</span>عیسی رو به آنها کرد و فرمود: «ای دختران اورشلیم، برای من اشک نریزید، برای خود تان و فرزندان تان گریه کنید! <span class="verse-marker">۲۹</span>بدانید روزهائی خواهد آمد که خواهند گفت: خوشا به حال نازایان و رَحِم‌هائی که طفل نیاوردند و سینه‌های که شیر ندادند. <span class="verse-marker">۳۰</span>آن وقت به کوهها خواهند گفت: «به روی ما بیفتید.» و به تپه‌ها خواهند گفت: «ما را بپوشانید.» <span class="verse-marker">۳۱</span>اگر با چوبِ تر چنین کنند با چوب خشک چه خواهند کرد؟» </p>
  <p>
    <span class="verse-marker">۳۲</span>دو جنایتکار هم برای مصلوب شدن با او بودند. <span class="verse-marker">۳۳</span>و وقتی به محلی موسوم به «کاسۀ سر» رسیدند، او را در آنجا به صلیب میخکوب کردند. آن جنایتکاران را هم با او مصلوب نمودند، یکی را در سمت راست و دیگری را در سمت چپ او. <span class="verse-marker">۳۴</span>عیسی گفت: «ای پدر، اینها را ببخش زیرا نمی‌دانند چه می‌کنند.» بالای لباس‌های او قرعه انداخته میان خود تقسیم کردند. <span class="verse-marker">۳۵</span>مردم ایستاده تماشا می‌کردند و رؤسای آنها با ریشخند می‌گفتند: «دیگران را نجات داد. اگر این مرد مسیح و برگزیدۀ خدا است، حالا خودش را نجات دهد.» <span class="verse-marker">۳۶</span>عساکر هم او را مسخره کردند و پیش آمده سرکه خود را به او تعارف کردند <span class="verse-marker">۳۷</span>و گفتند: «اگر تو پادشاه یهودیان هستی خود را نجات بده.» <span class="verse-marker">۳۸</span>در بالای سر او نوشته شده بود: «پادشاه یهودیان.» </p>
  <p>
    <span class="verse-marker">۳۹</span>یکی از آن جنایتکار که به صلیب آویخته شده بود با ریشخند به او می‌گفت: «مگر تو مسیح نیستی؟ خودت و ما را نجات بده.» <span class="verse-marker">۴۰</span>اما آن دیگری با ملامت به اولی جواب داد: «از خدا نمی‌ترسی؟ سر تو و او یک قسم حکم شده است. <span class="verse-marker">۴۱</span>در مورد ما منصفانه عمل شده، چون ما به سزای اعمال خود می‌رسیم، اما این مرد هیچ خطایی نکرده است.» <span class="verse-marker">۴۲</span>و گفت: «ای عیسی، وقتی به پادشاهی خود رسیدی مرا به‌یاد داشته باش.» <span class="verse-marker">۴۳</span>عیسی جواب داد: «خاطر جمع باش، امروز با من در فردوس خواهی بود.» </p>
  <h3>مرگ عیسی </h3>
  <h4>(همچنین در متی ۲۷:‌۴۵‌-‌۵۶ و مرقُس ۱۴:‌۳۳‌-‌۴۱ و یوحنا ۱۹:‌۲۸‌-‌۳۰) </h4>
  <p>
    <span class="verse-marker">۴۴</span>تقریباً ظهر بود، که تاریکی تمام آن سرزمین را فراگرفت و تا ساعت سه بعد از ظهر آفتاب گرفته شده بود <span class="verse-marker">۴۵</span>و پردۀ عبادتگاه دو تکه شد. <span class="verse-marker">۴۶</span>عیسی با فریاد بلند گفت: «ای پدر، روح خود را به تو می‌سپارم.» این را گفت و جان داد. <span class="verse-marker">۴۷</span>وقتی صاحب‌منصبی که مسئول نگهبانی بود این جریان را دید خدا را حمد کرد و گفت: «در واقع این مرد بی‌گناه بود.» <span class="verse-marker">۴۸</span>جمعیتی که برای تماشا گرد آمده بودند وقتی ماجرا را دیدند، سینه‌زنان به خانه‌های خود برگشتند. <span class="verse-marker">۴۹</span>آشنایان عیسی و زنانی که از جلیل همراه او آمده بودند همگی در فاصلۀ دوری ایستاده بودند و جریان را می‌دیدند. </p>
  <h3>کفن و دفن عیسی </h3>
  <h4>(همچنین در متی ۲۷:‌۵۷‌-‌۶۱ و مرقُس ۱۵:‌۴۲‌-‌۴۷ و یوحنا ۱۹:‌۳۸‌-‌۴۲) </h4>
  <p>
    <span class="verse-marker">۵۰</span>در آنجا مردی به نام یوسف حضور داشت که یکی از اعضای شورای یهود بود. او مردی نیکنام و درستکار بود. <span class="verse-marker">۵۱</span>یوسف به تصمیم شورا و کاری که در پیش گرفته بودند رأی مخالف داده بود. او از اهالی یک شهر یهودی به نام رامه بود و از آن کسانی بود که در انتظار پادشاهی خدا بسر می‌بردند. <span class="verse-marker">۵۲</span>این مرد در این موقع پیش پیلاطُس رفت و جنازۀ عیسی را خواست. <span class="verse-marker">۵۳</span>سپس آن را پایین آورد و در کتان نازک پیچید و در مقبره‌ای که از سنگ تراشیده شده بود و پیش از آن کسی را در آن نگذاشته بودند قرار داد. <span class="verse-marker">۵۴</span>آن روز، روز تهیه بود و روز سَبَت از آن ساعت شروع می‌شد. </p>
  <p>
    <span class="verse-marker">۵۵</span>زنانی که از جلیل همراه عیسی آمده بودند به دنبال یوسف رفتند. آن‌ها مقبره و جای دفن او را دیدند. <span class="verse-marker">۵۶</span>سپس به خانه رفتند و حنوط و عطریات تهیه کردند و در روز سَبَت مطابق امر شریعت استراحت نمودند. </p>
  <a id="c24"></a>
  <h2>فصل بیست و چهارم </h2>
  <h3>رستاخیز عیسی </h3>
  <h4>(همچنین در متی ۲۸:‌۱‌-‌۱۰ و مرقُس ۱۶:‌۱‌-‌۸ یوحنا ۲۰:‌۱‌-‌۱۰) </h4>
  <p>
    <span class="verse-marker">۱</span>در روز اول هفته (یکشنبه) صبح وقت سرقبر آمدند و حنوطی را که تهیه کرده بودند، با خود آوردند. <span class="verse-marker">۲</span>آن‌ها دیدند که سنگ از در مقبره به کنار غلطانیده شده <span class="verse-marker">۳</span>و وقتی به داخل رفتند از جسد عیسی اثری نبود. <span class="verse-marker">۴</span>پریشان و نگران در آنجا ایستاده بودند که ناگهان دو مرد با لباس‌های نورانی در پهلوی شان ایستادند. <span class="verse-marker">۵</span>زنان سخت ترسیدند و در حالی که سرهای خود را به زیر انداخته بودند ایستادند. آن دو مرد گفتند: «چرا زنده را در میان مردگان می‌جویید؟ <span class="verse-marker">۶</span>او اینجا نیست بلکه زنده شده است. آنچه را در وقت بودن در جلیل به شما گفت به یاد بیاورید <span class="verse-marker">۷</span>که چطور پسر انسان می‌بایست به دست خطاکاران تسلیم گردد و مصلوب شود و در روز سوم زنده شود.» <span class="verse-marker">۸</span>آن وقت زنان سخنان او را به خاطر آوردند <span class="verse-marker">۹</span>و وقتی از سر قبر برگشتند تمام موضوع را به یازده حواری و دیگران گزارش دادند. <span class="verse-marker">۱۰</span>آن زنان عبارت بودند از مریم مجدلیه، یونا و مریم مادر یعقوب. زنان دیگر هم که با آنها بودند، جریان را به رسولان گفتند. <span class="verse-marker">۱۱</span>اما موضوع به نظر آنها پوچ و بی‌معنی آمد و سخنان آنها را باور نمی‌کردند <span class="verse-marker">۱۲</span>اما پِترُس برخاست و به سوی قبر دوید و خم شده نگاه کرد، ولی چیزی جز کفن ندید. سپس در حالی که از این واقعه در حیرت بود به خانه برگشت. </p>
  <h3>در راه عِمائوس </h3>
  <h4>(همچنین در مرقُس ۱۶:‌۱۲‌-‌۱۳) </h4>
  <p>
    <span class="verse-marker">۱۳</span>همان روز دو نفر از آنها به سوی دهکده‌ای به نام عِمائوس که تقریباً در دو فرسنگی اورشلیم واقع شده است می‌رفتند. <span class="verse-marker">۱۴</span>آن دو دربارۀ همه این واقعات صحبت می‌کردند. <span class="verse-marker">۱۵</span>همینطور که سرگرم صحبت و مباحثه بودند خود عیسی نزدیک شد و با آنها همراه شد. <span class="verse-marker">۱۶</span>اما چیزی پیش چشمان آن‌ها را گرفت، بطوریکه او را نشناختند. <span class="verse-marker">۱۷</span>عیسی از آنها پرسید: «موضوع بحث شما در بین راه چیست؟» آن‌ها در جای خود ایستادند. غم و اندوه از چهره‌های ایشان پیدا بود. <span class="verse-marker">۱۸</span>یکی از آن دو که نامش کلِیوپاس بود جواب داد: «گویا در میان مسافران ساکن اورشلیم تنها تو از وقایع چند روز اخیر بی‌خبر هستی!» <span class="verse-marker">۱۹</span>عیسی پرسید: «موضوع چیست؟» جواب دادند: «عیسی ناصری مردی بود که در گفتار و کردار در پیشگاه خدا و پیش همۀ مردم پیامبری توانا بود، <span class="verse-marker">۲۰</span>اما سران کاهنان و حکمرانان ما او را تسلیم کردند تا به مرگ محکوم شود و او را به صلیب میخکوب کردند. <span class="verse-marker">۲۱</span>امید ما این بود که او آن کسی باشد که می‌بایست اسرائیل را رهایی دهد. از آن گذشته حالا سه روز است که این کار انجام شده است. <span class="verse-marker">۲۲</span>علاوه براین، چند نفر زن از نفر‌های ما، ما را حیران کرده‌اند. ایشان سحرگاه امروز به سر قبر رفتند، <span class="verse-marker">۲۳</span>اما موفق به پیدا کردن جنازه نشدند. آن‌ها برگشته‌اند و می‌گویند در رؤیا فرشتگانی را دیدند که به آنها گفته‌اند او زنده است. <span class="verse-marker">۲۴</span>پس عده‌ای از نفرهای ما سر قبر رفتند و اوضاع را همانطور که زنان گفته بودند دیدند، اما او را ندیدند.» </p>
  <p>
    <span class="verse-marker">۲۵</span>سپس عیسی به آنها فرمود: «شما چقدر دیر فهم و در قبول کردن گفته‌های انبیاء کند ذهن هستید. <span class="verse-marker">۲۶</span>آیا نمی‌باید که مسیح پیش از ورود به جلال خود همینطور رنج ببیند؟» <span class="verse-marker">۲۷</span>آن وقت از تورات موسی و نوشته‌های انبیاء شروع کرد و در هر قسمت آیاتی را که دربارۀ خودش بود برای آنها بیان فرمود. </p>
  <p>
    <span class="verse-marker">۲۸</span>در این هنگام نزدیک دهکده‌ای که به طرف آن می‌رفتند رسیدند و گویا او می‌خواست به راه خود ادامه دهد. <span class="verse-marker">۲۹</span>اما به او اصرار کردند: «پیش ما بمان چون غروب نزدیک است و روز تقریباً به پایان رسیده.» بنابراین عیسی داخل خانه شد تا پیش ایشان بماند. <span class="verse-marker">۳۰</span>وقتی با آنها سر دسترخوان نشست نان را برداشت و پس از دعای سپاسگزاری آنرا پاره کرد و به ایشان داد. <span class="verse-marker">۳۱</span>در این وقت چشمان ایشان باز شد و او را شناختند، ولی فوراً از نظر آن‌ها ناپدید شد. <span class="verse-marker">۳۲</span>آن‌ها به یکدیگر گفتند: «دیدی وقتی در راه با ما صحبت می‌کرد و کتب را تفسیر می‌کرد، چطور دل‌های ما می‌طپید!» </p>
  <p>
    <span class="verse-marker">۳۳</span>آن‌ها فوراً حرکت کردند و به اورشلیم بازگشتند. در آنجا دیدند که آن یازده حواری همراه دیگران دور هم جمع شده <span class="verse-marker">۳۴</span>می‌گفتند: «بلی، در واقع خداوند زنده شده است. شمعون او را دیده است.» <span class="verse-marker">۳۵</span>آن دو نفر نیز وقایع سفر خود را بیان کردند و گفتند که چطور او را در وقت پاره کردن نان شناختند. </p>
  <h3>ظاهر شدن عیسی به شاگردان </h3>
  <h4>(همچنین در متی ۲۸:‌۱۶‌-‌۲۰ و مرقُس ۱۶:‌۱۴‌-‌۱۸ و یوحنا ۲۰:‌۱۹‌-‌۲۳ و اعمال ۱:‌۶‌-‌۸) </h4>
  <p>
    <span class="verse-marker">۳۶</span>در حالی که شاگردان دربارۀ این چیزها صحبت می‌کردند عیسی در بین ایشان ایستاده به آن‌ها گفت: «صلح و سلامتی بر شما باد.» <span class="verse-marker">۳۷</span>آن‌ها با ترس و وحشت، گمان کردند که شبحی می‌بینند. <span class="verse-marker">۳۸</span>او فرمود: «چرا اینطور آشفته حال هستید؟ چرا شک و شبهه به دل‌های شما رخنه می‌کند؟ <span class="verse-marker">۳۹</span>دستها و پاهای مرا ببینید، خودم هستم، به من دست بزنید و ببینید، شبح مانند من گوشت و استخوان ندارد.» <span class="verse-marker">۴۰</span>این را گفت و دستها و پاهای خود را به ایشان نشان داد. <span class="verse-marker">۴۱</span>از خوشی و تعجب نتوانستند این چیزها را باور کنند. آنگاه عیسی از آنها پرسید: «آیا در اینجا خوراکی دارید؟» <span class="verse-marker">۴۲</span>یک تکه ماهی بریان پیش او آوردند. <span class="verse-marker">۴۳</span>آن را برداشت و پیش چشم آنها خورد. </p>
  <p>
    <span class="verse-marker">۴۴</span>و به ایشان فرمود: «وقتی هنوز با شما بودم و می‌گفتم که هر چه در تورات موسی و نوشته‌های انبیاء و زبور دربارۀ من نوشته شده باید به انجام برسد، مقصدم همین چیزها بود.» <span class="verse-marker">۴۵</span>بعد ذهن ایشان را باز کرد تا کلام خدا را بفهمند، <span class="verse-marker">۴۶</span>و فرمود: «این است آنچه نوشته شده، که مسیح باید عذاب مرگ را ببیند و در روز سوم دوباره زنده شود <span class="verse-marker">۴۷</span>و به نام او توبه و آمرزش گناهان به همه ملت‌ها اعلام گردد و شروع آن از اورشلیم باشد. <span class="verse-marker">۴۸</span>شما بر همۀ اینها شاهد هستید. <span class="verse-marker">۴۹</span>خود من بخشش وعده شدۀ پدرم را بر شما می‌فرستم. پس تا زمانی که قدرت خدا از عالم بالا بر شما نازل شود در این شهر بمانید.» </p>
  <h3>صعود عیسی </h3>
  <h4>(همچنین در مرقُس ۱۶:‌۱۹‌-‌۲۰ و اعمال ۱:‌۹‌-‌۱۱) </h4>
  <p>
    <span class="verse-marker">۵۰</span>بعد آنها را تا نزدیکی بیت‌عَنیا بُرد و با دست‌های برافراشه ایشان را برکت داد. <span class="verse-marker">۵۱</span>در حالی که آنها را برکت می‌داد از آنها جدا و به عالم بالا برده شد <span class="verse-marker">۵۲</span>و ایشان او را پرستش کردند و سپس با خوشی بزرگ به اورشلیم برگشتند <span class="verse-marker">۵۳</span>و تمام اوقات خود را در عبادتگاه صرف حمد و سپاس خدا کردند. </p>
  
  
  
  
  
  
  



</div>

<!-- Global site tag (gtag.js) - Google Analytics -->
<script async src="https://www.googletagmanager.com/gtag/js?id=UA-48092930-1"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());

  gtag('config', 'UA-48092930-1');
</script>
<!-- End Google Analytics -->

</body>
</html>