<!doctype html>

<html lang="fa">
<head>
  <meta charset="utf-8">

  <title>کتاب هوشع نبی</title>

  <link rel="stylesheet" href="/css/style.css">
  <script>var nc = 14;</script>
  <script src="/js/script.js"></script>
</head>

<body dir="rtl">
<a id="top"></a>

<div id="navbar">
  <div id="navbar-container">
    <div>
      <a href="javascript:window.scroll(0,0)" style="margin-left: 1em">
        <svg class="MuiSvgIcon-root MuiSvgIcon-fontSizeMedium MuiBox-root css-1om0hkc" focusable="false" aria-hidden="true" viewBox="0 0 24 24" data-testid="ArrowUpwardIcon"><path d="m4 12 1.41 1.41L11 7.83V20h2V7.83l5.58 5.59L20 12l-8-8-8 8z"></path></svg>
      </a>    
    </div>
    <div>
      <span>فصل </span>
      <select id="list" oninput="scrollToChapter(this)">
        
        <option value="c1">۱</option>
        
        <option value="c2">۲</option>
        
        <option value="c3">۳</option>
        
        <option value="c4">۴</option>
        
        <option value="c5">۵</option>
        
        <option value="c6">۶</option>
        
        <option value="c7">۷</option>
        
        <option value="c8">۸</option>
        
        <option value="c9">۹</option>
        
        <option value="c10">۱۰</option>
        
        <option value="c11">۱۱</option>
        
        <option value="c12">۱۲</option>
        
        <option value="c13">۱۳</option>
        
        <option value="c14">۱۴</option>
        
      </select>    
      <span></span>
    </div>
  </div>
</div> 



<div class="button-container">
  

  
  <a href="mailto:zendagiwaqi@gmail.com">
    <svg xmlns="http://www.w3.org/2000/svg" viewBox="0 0 24 24" fill="black"><path d="M0 0h24v24H0z" fill="none"/><path d="M20 4H4c-1.1 0-1.99.9-1.99 2L2 18c0 1.1.9 2 2 2h16c1.1 0 2-.9 2-2V6c0-1.1-.9-2-2-2zm0 4l-8 5-8-5V6l8 5 8-5v2z"/></svg>
  </a>
  

  

  
  <a href="/">
    <svg class="MuiSvgIcon-root MuiSvgIcon-fontSizeMedium MuiBox-root css-1om0hkc" focusable="false" aria-hidden="true" viewBox="0 0 24 24" data-testid="HomeIcon"><path d="M10 20v-6h4v6h5v-8h3L12 3 2 12h3v8z"></path></svg>
  </a>
  


</div>


<div class="book-container">


  
  <h1>هوشع </h1>
  
  
  
  
  
  
  
  
  
  
  
  
  <a id="c1"></a>
  <h2>فصل اول </h2>
  <p>
    <span class="verse-marker">۱</span>در دوران سلطنت عُزیا، یوتام، آحاز و حزقیا، پادشاهان یهودا و یَرُبعام پسر یوآش، پادشاه اسرائیل، کلام خداوند بر هوشع پسر بیری نازل شد. </p>
  <h3>خانوادۀ هوشع </h3>
  <p>
    <span class="verse-marker">۲</span>خداوند کلام خود را با یوشع چنین آغاز کرد: «برو با یک زن زانیه ازدواج کن تا از راه زنا فرزندانی برایت بدنیا بیاورد، زیرا قوم برگزیدۀ من زناکار شده و مرا ترک کرده‌اند.» <span class="verse-marker">۳</span>پس هوشع رفت و با جومر دختر دبلایم ازدواج کرد. آن زن حامله شد و پسری برایش بدنیا آورد. </p>
  <p>
    <span class="verse-marker">۴</span>خداوند فرمود: «نام این طفل را یِزرعیل بگذار، زیرا می‌خواهم بزودی پادشاه اسرائیل را مجازات کنم و انتقام خونی را که جدش، ییهُو، در درۀ یِزرعیل ریخته است، بگیرم. <span class="verse-marker">۵</span>در آن روز قدرت نظامی اسرائیل را در درۀ یِزرعیل درهم می‌شکنم و به سلطنت قوم اسرائیل خاتمه می‌دهم.» </p>
  <p>
    <span class="verse-marker">۶</span>جومر بار دیگر حامله شد و دختری زائید. خداوند به هوشع فرمود: «نام او را لُوروحامَه، یعنی «رحمت نشده» بگذار، زیرا من دیگر بر قوم اسرائیل رحمت نمی‌کنم و آن‌ها را نمی‌بخشم. <span class="verse-marker">۷</span>اما بر مردم یهودا رحم می‌کنم و من خداوند، خدای ایشان، آن‌ها را نجات می‌دهم، اما نه با کمان و شمشیر و جنگ و یا با کمک اسپها و سواران شان.» </p>
  <p>
    <span class="verse-marker">۸</span>بعد از آنکه جومر لُوروحامَه را از شیر جدا کرد، بار سوم حامله شد و پسری بدنیا آورد. <span class="verse-marker">۹</span>خداوند فرمود: «نام او را لُوعَمی، یعنی «قوم من نیست» بگذار، زیرا که اسرائیل قوم برگزیدۀ من نیست و من هم خدای آن‌ها نیستم.» </p>
  <h3>برقراری مجدد اسرائیل </h3>
  <p>
    <span class="verse-marker">۱۰</span>با اینهم تعداد مردم اسرائیل مثل ریگ دریا بی‌اندازه و بیشمار می‌شود. آنوقت بعوض اینکه خدا به آن‌ها بگوید: «قوم برگزیدۀ من نیستید،» می‌گوید: «شما فرزندان خدای زنده هستید.» <span class="verse-marker">۱۱</span>مردم یهودا و اسرائیل با هم متفق می‌گردند و برای خود یک پیشوا تعیین می‌کنند و مالک سرزمین خود می‌شوند. روز یِزرعیل چه روز بزرگی خواهد بود. </p>
  <a id="c2"></a>
  <h2>فصل دوم </h2>
  <p>
    <span class="verse-marker">۱</span>پس برادران تان را عَمی، یعنی «قوم من» و خواهران تان را روحامه، یعنی «رحمت شده» خطاب کنید. </p>
  <h3>جومر بی‌وفا، اسرائیل بی‌وفا </h3>
  <p>
    <span class="verse-marker">۲</span>مادر تان را توبیخ کنید، زیرا او زن من نیست و من دیگر شوهر او نمی‌باشم. به او بگوئید که از زناکاری دست بردارد و خودفروشی نکند، <span class="verse-marker">۳</span>ورنه او را مثل روزی که تولد شد برهنه می‌کنم و مانند بیابان و زمین خشک و بی‌آب از تشنگی هلاکش می‌سازم. <span class="verse-marker">۴</span>بر فرزندانش هم رحم نمی‌کنم، زیرا آن‌ها فرزندان زنا هستند. <span class="verse-marker">۵</span>مادر شان زنا کرده و با بی‌حیائی گفته است: «دنبال عاشقان خود می‌روم که به من نان و آب و روغن و شربت و پوشاکِ پشمی و کتانی می‌دهند.» </p>
  <p>
    <span class="verse-marker">۶</span>اما من دیواری از خار و خس بدور او می‌کشم تا نتواند راه خود را پیدا کند، <span class="verse-marker">۷</span>و هر قدر که به دنبال عاشقان خود بدود، نتواند به آن‌ها برسد، به جستجوی شان خواهد رفت، اما آن‌ها را پیدا نخواهد کرد. آنگاه خواهد گفت: «پیش شوهر اول خود بر‌می‌گردم، زیرا وقتی نزد او بودم وضع بهتری داشتم.» </p>
  <p>
    <span class="verse-marker">۸</span>او نمی‌داند که من به او غله و شراب و روغن و نقره و طلائی را که برای بت‌بعل مصرف می‌کرد، می‌دادم. <span class="verse-marker">۹</span>ولی حالا غله و شراب را که در وقت و موسمش برای او تهیه می‌کردم به او نمی‌دهم و پوشاکِ پشمی و کتانی را که برای ستر برهنگی‌اش به او می‌دادم، پس می‌گیرم. <span class="verse-marker">۱۰</span>قباحت او را در نظر عاشقانش آشکار می‌سازم و هیچ کسی نمی‌تواند او را از دست من نجات بدهد. <span class="verse-marker">۱۱</span>به تمام خوشی‌ها، عیدها، جشنهای ماه نو و ایام سَبَت خاتمه می‌دهم. <span class="verse-marker">۱۲</span>تاکستانها و درختان انجیرش را که می‌گفت بخشش عاشقانش هستند، خشک می‌سازم. آن‌ها را به جنگلی تبدیل می‌کنم تا میوه‌هایش خوراک حیوانات وحشی شوند. <span class="verse-marker">۱۳</span>خداوند می‌فرماید: بخاطر اینکه در روزهای عید برای بتِ‌بعل خوشبوئی دود می‌کرد، خود را با انگشتر و زیور می‌آراست، دنبال عاشقان خود می‌رفت و مرا فراموش کرد، بنابراین، او را مجازات می‌کنم. </p>
  <h3>محبت خداوند نسبت به قوم برگزیده‌اش </h3>
  <p>
    <span class="verse-marker">۱۴</span>پس من او را دوباره فریفته به بیابان می‌برم و با او با سخنان نرم و شیرین صحبت می‌کنم. <span class="verse-marker">۱۵</span>در آنجا تاکستان‌هایش را به او پس می‌دهم و وادی عَخور یا مصیبت را برایش به «دروازۀ امید» تبدیل می‌کنم. در آنجا مثل روزهای جوانی و هنگامی که او را از سرزمین مصر بیرون آوردم، به من جواب می‌دهد. </p>
  <p>
    <span class="verse-marker">۱۶</span>خداوند می‌فرماید: در آن روز مرا بجای «بَعلِ من» «شوهر من» خطاب می‌کند. <span class="verse-marker">۱۷</span>دیگر نمی‌گذارم که نام بعل را بر زبان بیاورد و او را یاد کند. <span class="verse-marker">۱۸</span>در آن وقت، بین شما و حیوانات وحشی، مرغان هوا و خزندگان پیمانی می‌بندم. کمان و شمشیر را از بین می‌برم و به جنگها خاتمه می‌دهم تا در آسایش و امنیت زندگی کنید. </p>
  <p>
    <span class="verse-marker">۱۹</span>تو برای همیشه نامزد من می‌شوی و با راستی و عدالت و محبت و رحمت با تو پیمان عقد می‌بندم. <span class="verse-marker">۲۰</span>ترا از روی صداقت و صفا نامزد خود می‌سازم و آنگاه مرا بحیث خداوند می‌شناسی. <span class="verse-marker">۲۱</span>خداوند می‌فرماید که در آن روز دعاهای قوم برگزیدۀ خود، اسرائیل را اجابت می‌کنم. باران را بر زمین می‌فرستم <span class="verse-marker">۲۲</span>و زمین غله و انگور و زیتون تولید می‌کند. <span class="verse-marker">۲۳</span>قوم اسرائیل را برای خود در زمین می‌کارم. بر کسانی که «رحمت نشده» بودند رحم می‌کنم و به آنهائی که گفته بودم «قوم برگزیدۀ من نیستید» می‌گویم «شما قوم برگزیدۀ من هستید» و آن‌ها جواب می‌دهند: «تو خدای ما هستی.» </p>
  <a id="c3"></a>
  <h2>فصل سوم </h2>
  <h3>هوشع دوباره با زن خود یکجا می‌شود </h3>
  <p>
    <span class="verse-marker">۱</span>خداوند به من فرمود: «برو دوباره زنت را بیاور. او را با آنکه عاشق مرد دیگری است و زنا می‌کند، دوست بدار؛ همانطوری که من قوم اسرائیل را، با وجودیکه به خدایان دیگر مایل شده‌اند و کیکهای کشمشی را به آن‌ها تقدیم می‌کنند، دوست می‌دارم.» </p>
  <p>
    <span class="verse-marker">۲</span>پس من رفتم و آن زن را به پانزده مثقال نقره و پنجاه سیر جو خریدم. <span class="verse-marker">۳</span>به او گفتم: «مدت زیادی باید منتظر بمانی و در طول این مدت باید از فحشا دست بکشی و با مردان دیگر همبستر نشوی و من هم منتظرت می‌باشم.» </p>
  <p>
    <span class="verse-marker">۴</span>به همین ترتیب، قوم اسرائیل نیز سالهای زیادی بدون پادشاه و پیشوا، بدون قربانی و ستونهای مقدس و بدون بت بسر می‌برند. <span class="verse-marker">۵</span>بعد از آن قوم اسرائیل بسوی خداوند، خدای خود و به یکی از اولادۀ داود، پادشاه شان بر‌می‌گردند. آن‌ها با ترس و احترام بحضور خداوند می‌آیند و در ایام واپسین از کَرَم و احسان او برخوردار می‌شوند. </p>
  <a id="c4"></a>
  <h2>فصل چهارم </h2>
  <h3>خداوند قوم اسرائیل را متهم می‌کند </h3>
  <p>
    <span class="verse-marker">۱</span>ای قوم اسرائیل، به کلام خداوند گوش بدهید. خداوند ساکنین این سرزمین را متهم می‌سازد، زیرا در آنجا وفاداری، صداقت و خدا‌شناسی وجود ندارد. <span class="verse-marker">۲</span>مردم لعنت می‌کنند، دروغ می‌گویند، آدم می‌کشند، مرتکب دزدی و زنا می‌شوند و پیهم خون می‌ریزند. <span class="verse-marker">۳</span>بنابران زمین خشک می‌شود و همه ساکنین آن همراه با حیوانات وحشی، مرغان هوا و حتی ماهیان دریا از بین می‌روند. </p>
  <h3>خداوند کاهنان را متهم می‌کند </h3>
  <p>
    <span class="verse-marker">۴</span>خداوند می‌فرماید: «اما هیچ کسی نباید شخص دیگری را ملامت کند و او را گناهکار بداند. ای کاهنان، شما مقصر هستید. <span class="verse-marker">۵</span>شب و روز مرتکب خطا و لغزش می‌شوید. انبیاء هم بهتر از شما نیستند. من مادر تان، اسرائیل را نابود می‌کنم. <span class="verse-marker">۶</span>قوم برگزیدۀ من بخاطری که مرا نمی‌شناسند هلاک می‌شوند. شما هم نخواستید که مرا بشناسید، لهذا من هم شما را بعنوان کاهن خود قبول نمی‌کنم. چون قوانین مرا فراموش کرده‌اید، بنابران من نیز فرزندان تان را فراموش می‌کنم. </p>
  <p>
    <span class="verse-marker">۷</span>هرقدر تعداد آن‌ها زیاد شد، به همان اندازه در مقابل من گناه ورزیدند. پس من شوکت و شکوه آن‌ها را به ننگ و رسوائی تبدیل می‌کنم. <span class="verse-marker">۸</span>کاهنان از گناهان مردم برای منفعت شخصی خود استفاده می‌کنند و با حرص زیاد مردم را به گناه کردن تشویق می‌نمایند، <span class="verse-marker">۹</span>بنابراین، هم کاهنان و هم مردم را بخاطر گناهان شان مجازات می‌کنم. <span class="verse-marker">۱۰</span>آن‌ها خواهند خورد، ولی سیر نخواهند شد؛ زنا خواهند کرد، ولی زیاد نخواهند شد؛ زیرا آن‌ها مرا که خدای شان هستم از یاد برده و پیرو خدایان دیگر شده‌اند. </p>
  <h3>خداوند بت‌پرستی را محکوم می‌کند </h3>
  <p>
    <span class="verse-marker">۱۱</span>خداوند می‌فرماید: زنا و شراب کهنه و نو، عقل قوم برگزیدۀ مرا زایل کرده است. <span class="verse-marker">۱۲</span>آن‌ها از یک تکه چوب بی‌جان مشوره می‌طلبند و از عصای چوبی می‌خواهند که از آینده به آن‌ها خبر بدهد. شوق و علاقه به زنا آن‌ها را گمراه ساخته است و دلبستگی به این عمل باعث شد که مرا فراموش کنند. <span class="verse-marker">۱۳</span>بر کوهها و بالای تپه‌ها برای بتها قربانی می‌کنند. در زیر هر درخت بلوط و هر نوع درختان دیگر یک بت دارند. </p>
  <p>در آنجا دختران تان فاحشه‌گری و عروسان تان زنا می‌کنند. <span class="verse-marker">۱۴</span>اما من دختران و عروسان تان را بخاطر آن اعمال شان مجازات نمی‌کنم، زیرا مردها خود شان با فاحشه‌های معبد در جاهای خلوت می‌روند و با آن‌ها یکجا برای خدایان غیر قربانی تقدیم می‌کنند. بنابران، این مردم بخاطری که نادان هستند، نابود می‌شوند. </p>
  <p>
    <span class="verse-marker">۱۵</span>گرچه اسرائیل زنا می‌کند، اما ای یهودا، نمی‌خواهم که تو مرتکب چنین گناهی شوی. از روی ریا در جِلجال و یا بیت‌آوَن برای عبادت نرو و بنام من قسم نخور. <span class="verse-marker">۱۶</span>مثل اسرائیل نباش که مانند یک گوسالۀ نافرمان سرکشی می‌کند و نمی‌خواهد همچون بره‌ای در چراگاه‌های وسیع و خُرم تغذیه‌اش کنم. <span class="verse-marker">۱۷</span>مردم اسرائیل دلبستۀ بتها شده‌اند، پس به راه آن‌ها نرو. <span class="verse-marker">۱۸</span>آن‌ها بعد از آنکه شراب نوشیدند، برای ارضای شهوت بدنبال فاحشه‌ها می‌روند. آن‌ها افتضاح را بر عزت و شرافت ترجیح می‌دهند. <span class="verse-marker">۱۹</span>بنابران دستخوش باد شدیدی می‌شوند و بخاطر قربانی‌هائی که برای خدایان بیگانه می‌کنند خجل و رسوا می‌گردند. </p>
  <a id="c5"></a>
  <h2>فصل پنجم </h2>
  <h3>محاکمۀ قوم اسرائیل </h3>
  <p>
    <span class="verse-marker">۱</span>ای کاهنان، بشنوید! ای قوم اسرائیل، توجه کنید! ای خاندان پادشاه گوش بدهید! شما محکوم هستید، زیرا در شهر مِصفه و کوه تابور مردم را فریب دادید، <span class="verse-marker">۲</span>بنابراین، ای مردم سرکش، من شما را بخاطر کشتار بیحد و بی‌رحمانۀ تان جزا می‌دهم. <span class="verse-marker">۳</span>من افرایم را می‌شناسم و کارهای اسرائیل از من مخفی نیست. افرایم زنا کرده و اسرائیل آلوده شده است.» </p>
  <p>
    <span class="verse-marker">۴</span>اعمال شان مانع برگشت آن‌ها بسوی من که خدای شان هستم، می‌شوند، زیرا روح زناکاری در آن‌ها رخنه کرده است و نمی‌توانند مرا بشناسند. <span class="verse-marker">۵</span>غرور قوم اسرائیل علیه خود شان شهادت می‌دهد. اسرائیل و افرایم در زیر بار گناه می‌لغزند و یهودا هم با آن‌ها یکجا به زمین می‌خورد. <span class="verse-marker">۶</span>آن‌ها با رمه و گلۀ خود به جستجوی خداوند خواهند رفت، اما او را نخواهند یافت، زیرا او خود را از آن‌ها دور ساخته است. <span class="verse-marker">۷</span>اسرائیل به خداوند خیانت کرده است و فرزندان غیر‌مشروع بوجود آورده است. پس حالا آن‌ها با ملک و دارائی شان یکجا نابود می‌شوند. </p>
  <h3>جنگِ اسرائیل و یهودا </h3>
  <p>
    <span class="verse-marker">۸</span>زنگ خطر را در جِبعه و رامه و بیت‌آوَن به صدا در آورید. ای مردم بنیامین، متوجه خطر باشید! <span class="verse-marker">۹</span>ای افرایم، روز مجازات تو نزدیک است و بزودی ویران می‌شوی. این خبر را به قبایل اسرائیل اعلام می‌کنم تا بدانند که این حادثه واقعاً آمدنی است. </p>
  <p>
    <span class="verse-marker">۱۰</span>خداوند می‌فرماید: «رهبران یهودا زمین‌ها را غارت می‌کنند، بنابراین، من خشم خود را مانند سیلاب بر آن‌ها فرو‌می‌ریزم. <span class="verse-marker">۱۱</span>افرایم هم کوبیده می‌شود، زیرا از کسانی کمک می‌خواهد که نمی‌توانند به او چیزی بدهند. <span class="verse-marker">۱۲</span>لهذا من مثل کویه که پشم را از بین می‌بَرَد، اسرائیل و یهودا را نابود می‌کنم. </p>
  <p>
    <span class="verse-marker">۱۳</span>وقتی افرایم دید که تا چه حد بیمار است و یهودا متوجه زخم خود شد، افرایم به کشور آشور رو آورد و به پادشاه بزرگ آن پناه بُرد. اما پادشاه آشور قادر نیست که او را شفا بدهد و یا زخمش را التیام بخشد. <span class="verse-marker">۱۴</span>مثل شیری که شکار خود را می‌دَرَد، من افرایم و یهودا را می‌دَرَم و با خود می‌برم و هیچ کسی نمی‌تواند آن‌ها را از چنگ من برهاند. </p>
  <p>
    <span class="verse-marker">۱۵</span>بعد آن‌ها را ترک کرده به خانۀ خود بر‌می‌گردم تا آن‌ها به گناهان خود اعتراف کرده در حال بیچارگی و درماندگی در طلب من باشند و دست کمک بسوی من دراز کنند.» </p>
  <a id="c6"></a>
  <h2>فصل ششم </h2>
  <h3>توبۀ ریاکارانۀ اسرائیل و یهودا </h3>
  <p>
    <span class="verse-marker">۱</span>بیائید بسوی خداوند برگردیم، زیرا که او ما را دریده است ما را شفا می‌بخشد. او ما را زخمی کرد و او هم زخم ما را درمان می‌کند. <span class="verse-marker">۲</span>پس از دو روز دوباره ما را زنده می‌سازد و در روز سوم بر‌می‌خیزاند و آنگاه در حضور او زندگی می‌کنیم. <span class="verse-marker">۳</span>پس بیائید خداوند را بشناسیم و معرفت او را به‌دست آوریم. ظهور او مانند طلوع فجر یقینی است و بر ما مثل باران می‌آید؛ مانند باران بهاری و باران آخر که زمین را سیراب می‌کند. </p>
  <p>
    <span class="verse-marker">۴</span>اما خداوند می‌فرماید: «ای افرایم و یهودا، با شما چه کنم؟ دوستی و محبت شما مثل غبار و شبنم صبحگاهی زودگذر است. <span class="verse-marker">۵</span>به همین دلیل، من انبیای خود را فرستاده‌ام تا پیام مرا بخاطر هلاکت تان به شما برسانند و خبر بدهند که داوری من مثل صاعقه‌ای بر شما فرود می‌آید. <span class="verse-marker">۶</span>من از شما رحمت می‌خواهم نه قربانی. من خواهان هدایای سوختنی شما نیستم، بلکه از شما می‌خواهم تا مرا بشناسید. </p>
  <p>
    <span class="verse-marker">۷</span>اما آن‌ها مانند آدم، پیمان مرا شکستند و به من خیانت کردند. <span class="verse-marker">۸</span>جلعاد، شهر گناهکاران و قاتلان است. <span class="verse-marker">۹</span>مانند راهزنانی که در کمین مردم می‌نشینند. کاهنان هم در راه شکیم خون مردم را می‌ریزند و دست به هر نوع جنایات وحشیانه می‌زنند. <span class="verse-marker">۱۰</span>من در اسرائیل شاهد اعمال قبیحی بوده‌ام. افرایم مرتکب زنا شده و اسرائیل خود را نجس ساخته است. </p>
  <p>
    <span class="verse-marker">۱۱</span>ای یهودا، بخاطر کارهای زشت تان روزی را برای مجازات شما هم تعیین کرده‌ام. </p>
  <a id="c7"></a>
  <h2>فصل هفتم </h2>
  <p>
    <span class="verse-marker">۱</span>هر گاهی که خواستم قوم اسرائیل را شفا بدهم و آن‌ها را دوباره کامران سازم، دیدم که آن‌ها دست از گناه و کارهای بد نمی‌کشند. آن‌ها مردم را فریب می‌دهند؛ در خانه‌ها دزدی و در جاده‌ها راهزنی می‌کنند. <span class="verse-marker">۲</span>آن‌ها نمی‌دانند که من از کردار زشت آن‌ها چشم نمی‌پوشم. کارهای بد شان آن‌ها را از هر طرف احاطه کرده است و من همه را به چشم خود می‌بینم.» </p>
  <h3>توطئه در قصر سلطنتی </h3>
  <p>
    <span class="verse-marker">۳</span>خداوند می‌فرماید: «پادشاه از شرارت آن‌ها و رهبران از دروغ آن‌ها خوشحال می‌شوند و لذت می‌برند. <span class="verse-marker">۴</span>آن‌ها همگی زناکارند و آتش شهوت آن‌ها مانند تنوری است که نانوا آنرا مشتعل ساخته و تا که خمیر آمادۀ پختن شود آتش آنرا شور نمی‌دهد. <span class="verse-marker">۵</span>در روزی که پادشاه جشن می‌گیرد، رهبران از نشئۀ شراب مست می‌شوند و خودش هم با آنهائی که مسخره‌اش می کنند هم‌پیاله می‌گردد. <span class="verse-marker">۶</span>دلهای شان از مکر و فریب همچون تنور داغی است. خشم و غضب آن‌ها تمام شب به آرامی می‌سوزد و بمجردی که صبح شود، آتش آن مشتعل می‌گردد. </p>
  <p>
    <span class="verse-marker">۷</span>همۀ آن‌ها مثل تنورِ سوزان هستند، رهبران خود را می‌کشند و پادشاهان شان یکی پس از دیگری بقتل رسیده‌اند. هیچ کسی نیست که از من کمک بطلبد.» </p>
  <h3>اسرائیل و اقوام بیگانه </h3>
  <p>
    <span class="verse-marker">۸</span>خداوند می‌فرماید: «اسرائیل با بیگانگان آمیزش کرده و مثل نان نیم‌پخته قابل خوردن نیست. <span class="verse-marker">۹</span>آمیزش با اقوام بیگانه قوت و نیرویش را از بین برده است، اما خودش نمی‌داند. موی سرش سفید شده است، ولی او از آن بی‌خبر است. <span class="verse-marker">۱۰</span>خودخواهی اسرائیل او را رسوا ساخته است، اما با همۀ اینها، طالب خداوند، خدای خود نیستند و بسوی او باز‌نمی‌گردند. <span class="verse-marker">۱۱</span>اسرائیل مانند کبوتر، نادان و بی‌شعور است. او گاهی برای کمک بسوی مصر بال می‌زند و گاهی به آشور پرواز می‌کند. <span class="verse-marker">۱۲</span>اما من در حین پروازش تور خود را بر او می‌اندازم و او را مثل پرنده‌ای از هوا به زمین می‌آورم. آنگاه او را مطابق اعمال زشتی که انجام داده است، مجازات می‌کنم. </p>
  <p>
    <span class="verse-marker">۱۳</span>وای بحال آن‌ها و باید هلاک شوند، زیرا مرا ترک کردند و علیه من تمرد نمودند. من می‌خواستم آن‌ها را نجات بدهم، ولی آن‌ها با من صادق نبودند. <span class="verse-marker">۱۴</span>آن‌ها از صمیم دل بحضور من دعا و زاری نمی‌کنند، بلکه به بستر خود می‌روند و ناله و گریه را سر می‌دهند. به شیوۀ بت‌پرستان برای غله و شراب دعا می‌کنند و علیه من تمرد می‌نمایند. <span class="verse-marker">۱۵</span>این من بودم که آن‌ها را پرورش دادم و به آن‌ها نیرو بخشیدم، ولی آن‌ها در عوض، بر ضد من توطئه چیدند. <span class="verse-marker">۱۶</span>آن‌ها مرا ترک کرده‌اند و به خدائی رو می‌آورند که نفعی برای شان نمی‌رساند. مانند کمان کجی هستند که نمی‌توان بر آن اعتماد کرد. رهبران آن‌ها بخاطر زبان بد خویش با شمشیر کشته می‌شوند و مصریان آن‌ها را مسخره می‌کنند.» </p>
  <a id="c8"></a>
  <h2>فصل هشتم </h2>
  <h3>بت‌پرستی اسرائیل </h3>
  <p>
    <span class="verse-marker">۱</span>خداوند می‌فرماید: «زنگ خطر را به صدا درآورید! دشمنان مانند عقاب بر سر قوم برگزیدۀ من هجوم می‌آورند، زیرا قوم من پیمان مرا شکسته و از احکام من سرپیچی کرده‌اند. <span class="verse-marker">۲</span>آن‌ها مرا خدای خود می‌خوانند، از من کمک می‌طلبند، ادعا می‌کنند که قوم برگزیدۀ من هستند و مرا می‌شناسند، اما حالا فایده‌ای ندارد، <span class="verse-marker">۳</span>زیرا اسرائیل از فرصت خوبی که داشت استفاده نکرد، به همین دلیل دشمنانش او را تعقیب می‌کنند. </p>
  <p>
    <span class="verse-marker">۴</span>اسرائیل بدون مشورۀ من برای خود پادشاه تعیین کرد و رهبران خود را بدون رضایت من انتخاب نمود. برای نابودی خود بتهائی از طلا و نقره ساخت. <span class="verse-marker">۵</span>ای سامره، از گوسالۀ طلائی‌ات متنفرم. آتش خشم من علیه ساکنین تو برافروخته شده است. چه وقت از بت‌پرستی و گناه دست می‌کشی؟ <span class="verse-marker">۶</span>آن گوساله، خدا نیست، بلکه ساختۀ دست یک صنعتگر اسرائیلی است. گوسالۀ سامره خُرد و ذره‌ذره می‌شود. <span class="verse-marker">۷</span>آن‌ها باد را می‌کارند و گِردباد را درو می‌کنند. زمین آن‌ها محصولی نخواهد داد و اگر محصولی هم بدهد، محصولش خوراک بیگانگان می‌شود. <span class="verse-marker">۸</span>اسرائیل از بین رفته و مردم آن پیش اقوام دیگر مانند ظرف شکسته و بی‌مصرفی شده‌اند. <span class="verse-marker">۹</span>مثل گوره‌خری تنها و آواره گردیده‌اند و از آشور کمک می‌طلبند و برای حمایت خود اقوام دیگر را اجیر می‌کنند. <span class="verse-marker">۱۰</span>حالا من آن‌ها را جمع می‌کنم و به اسارت می‌فرستم تا در زیر بار ظلم پادشاه آشور و مأمورین او از پا بیفتند. </p>
  <p>
    <span class="verse-marker">۱۱</span>افرایم قربانگاه‌های زیادی برای آمرزش گناه ساخت، اما آن قربانگاهها جایگاه گناه شدند. <span class="verse-marker">۱۲</span>به افرایم احکام و هدایات بیشماری دادم، ولی او همه را احکام غیر پنداشته رد کرد. <span class="verse-marker">۱۳</span>گرچه افرایم برای من قربانی‌هائی تقدیم می‌کند و گوشت آن‌ها را می‌خورد، اما من هیچیک از آن قربانی‌ها را نمی‌پسندم. خطاهای شان را فراموش نمی‌کنم و افرایم را بخاطر گناهانش جزا می‌دهم و به مصر باز‌می‌گردانم. </p>
  <p>
    <span class="verse-marker">۱۴</span>اسرائیل آفریدگار خود را فراموش کرده و برای خود قصرها ساخته است. یهودا به تعداد شهرهای مستحکم خود افزوده است، ولی من آتشی را می‌فرستم تا این قصرها و شهرها را به خاکستر تبدیل کند.» </p>
  <a id="c9"></a>
  <h2>فصل نهم </h2>
  <h3>جزای گناهان اسرائیل </h3>
  <p>
    <span class="verse-marker">۱</span>ای اسرائیل، مثل اقوام دیگر وجد و خوشی نکن، زیرا تو خدای خود را ترک گفته‌ای و به او خیانت کرده‌ای. در همه جا مثل فاحشه‌ها خودفروشی نموده‌ای. <span class="verse-marker">۲</span>خرمنگاه‌ها و کارگاه‌های شراب‌سازی، مردمت را تغذیه نمی‌کند. انگورهایت در تاکها خشک می‌شوند. <span class="verse-marker">۳</span>قوم اسرائیل دیگر در سرزمین خداوند زندگی نمی‌کنند، بلکه دوباره به مصر برده می‌شوند و در آشور غذا و خوراک نجس را می‌خورند. <span class="verse-marker">۴</span>در آن کشورها نمی‌توانند بعنوان هدیه برای خداوند شراب بریزند و قربانی‌های آن‌ها خداوند را خوشنود نمی‌سازند. این گونه قربانی‌ها مثل خوراکی است که در مُرده‌خانه خورده می‌شود و هر کسی که آن را بخورد نجس می‌گردد این غذا فقط برای رفع گرسنگی آن‌ها خواهد بود و نباید آن را به عبادتگاه خدا بیاورند. <span class="verse-marker">۵-۶</span>پس وقتی مصیبت بیاید، در ایام عید و روزهای خاص خداوند چه خواهند کرد؟ مصریان آن‌ها را جمع نموده در شهر ممفیس دفن می‌کنند. در جاهائی که اشیای نفیسِ نقره‌یی را جمع می‌کردند و همچنین در خانه‌های شان خار و خس می‌روید. </p>
  <p>
    <span class="verse-marker">۷</span>مردم اسرائیل بدانند که زمان عقوبت و دوران مجازات شان فرا‌رسیده است. گناه و خطای قوم اسرائیل زیاد است، زیرا از روی بغض و نفرت، نبی را احمق می‌گویند و کسی را که از خدا الهام می‌گیرد، دیوانه می‌خوانند. <span class="verse-marker">۸</span>نبی از جانب خدا آمده است تا نگهبان افرایم باشد، اما به هر جائی که می‌رود برایش دامی نهاده شده است. این مردم حتی در عبادتگاه خدا هم عداوت خود را نشان می‌دهند. <span class="verse-marker">۹</span>آن‌ها مثل روزهائی که در جِبعَه بودند بی‌نهایت خود را فاسد ساخته‌اند. خدا گناهان شان را فراموش نمی‌کند و آن‌ها را به جزای اعمال شان می‌رساند. </p>
  <h3>گناه اسرائیل و عاقبت آن </h3>
  <p>
    <span class="verse-marker">۱۰</span>خداوند می‌فرماید: «وقتی اسرائیل را یافتم برای من مثل انگور در بیابان بود و یافتن پدران شان مانند میوۀ نورسِ انجیر در موسمش، برایم لذت‌بخش بود. اما وقتی به کوه فغور رفتند، خود را وقف بت منفورِ بعل کردند و بزودی مثل خدایانی که معبود و معشوق آن‌ها بودند، مکروه و نجس شدند. <span class="verse-marker">۱۱</span>شوکت و شکوه اسرائیل مانند پرنده‌ای پرواز می‌کند. زنهای شان دیگر حامله نمی‌شوند و توالد و تناسل صورت نمی‌گیرد. <span class="verse-marker">۱۲</span>اگر فرزندان شان بزرگ هم شوند، من همه را از آن‌ها می‌گیرم و یک نفر را هم زنده نمی‌گذارم. وقتیکه من هم آن‌ها را ترک کنم، وای بحال شان!» </p>
  <p>
    <span class="verse-marker">۱۳</span>افرایم زمانی مثل نهال جوان خرما در مرغزار با صفائی روئیده بود، اما حالا باید فرزندان خود را به کشتارگاه ببرد. <span class="verse-marker">۱۴</span>ای خداوند، برای این قوم از تو چه طلب کنم؟ به آن‌ها رَحِم‌هائی بده که نتوانند جنین را در خود بپرورانند و پستانهای خشکی که نتوانند شیر بدهند. </p>
  <h3>خداوند اسرائیل را مجازات می‌کند </h3>
  <p>
    <span class="verse-marker">۱۵</span>خداوند می‌فرماید: «تمام شرارت افرایم از جِلجال شروع شد و در همانجا بود که من از آن‌ها بیزار شدم. بخاطر همین شرارت شان، آن‌ها را از عبادتگاه خود می‌رانم. دیگر آن‌ها را دوست نمی‌دارم، زیرا همه رهبران شان متمرد و سرکش هستند. <span class="verse-marker">۱۶</span>افرایم رو بزوال است، ریشه‌اش خشک شده و دیگر ثمری نمی‌دهد. آن‌ها اطفالی بدنیا نمی‌آورند و اگر صاحب فرزندانی هم شوند، آن اطفال را که برای شان خیلی عزیز‌اند، از بین می‌برم.» </p>
  <h3>هوشع نبی راجع به اسرائیل حرف می‌زند </h3>
  <p>
    <span class="verse-marker">۱۷</span>خدای من آن‌ها را ترک می‌کند. آن‌ها در بین اقوام دیگر سرگردان و آواره می‌شوند، زیرا به کلام خدا گوش ندادند. </p>
  <a id="c10"></a>
  <h2>فصل دهم </h2>
  <p class="no-indent">
    <span class="verse-marker">۱</span>قوم اسرائیل مانند تاک پُر از انگور است. هرقدر ثمر شان زیاد می‌شود به همان اندازه به تعداد قربانگاه‌های خود می‌افزایند و هرقدر که محصولات زمین شان فروان گردد، بیشتر به ساختن بتهای زیبا مایل می‌شوند. <span class="verse-marker">۲</span>دلهای آن‌ها با خدا راست نیست و حالا باید سزای گناه خود را ببینند. خداوند قربانگاه‌های شان را ویران می‌کند و بتهای آن‌ها را از بین می‌برد. </p>
  <p>
    <span class="verse-marker">۳</span>مردم می‌گویند: «ما پادشاه نداریم، زیرا از خداوند نترسیدیم، اما اگر پادشاهی هم می‌داشتیم چه کاری برای ما کرده می‌توانست؟» <span class="verse-marker">۴</span>آن‌ها حرفهای بیجا می‌زنند، عهد و پیمان شان همه دروغ است. دعوا و مرافعه مانند علفهای سَمی مزرعه، در بین آن‌ها می‌روید. </p>
  <p>
    <span class="verse-marker">۵</span>اهالی سامره می‌ترسند که مبادا به گوساله‌های طلائی بیت‌آوَن آسیبی برسد. مردم و کاهنان بت‌پرست آن بخاطر درخشندگی از دست رفتۀ بت خود شیون می‌کنند و ماتم می‌گیرند. <span class="verse-marker">۶</span>بت شان به آشور برده می‌شود تا آن را به پادشاه بزرگ آنجا هدیه بدهند. افرایم شرمنده می‌شود و اسرائیل بخاطر طلبِ کمک از بت، خجل و رسوا می‌گردد. <span class="verse-marker">۷</span>پادشاه سامره مثل کفِ روی آب نابود می‌شود. <span class="verse-marker">۸</span>بتخانه‌های آوَن، جائی که مردم اسرائیل بت‌پرستی می‌کنند از بین می‌روند و بر قربانگاه‌های آن‌ها خار و خس می‌روید. مردم به کوهها و تپه‌ها می‌گویند: «ما را پنهان کنید و بر ما بیفتید.» </p>
  <h3>خداوند محکومیت اسرائیل را اعلام می‌کند </h3>
  <p>
    <span class="verse-marker">۹</span>خداوند می‌فرماید: «ای قوم اسرائیل، شما از همان شب هولناک در جِبعَه تا حال گناه کرده‌اید و به گناه خود ادامه داده‌اید. آیا کسانی که در جِبعَه دست به گناه زدند، در جنگ از بین نرفتند؟ <span class="verse-marker">۱۰</span>پس من علیه این قوم گناهکار بر‌می‌خیزم و آن‌ها را تنبیه می‌کنم. اقوام دیگر را به جنگ آن‌ها می‌فرستم تا آن‌ها بخاطر تمام گناهانی که مرتکب شده‌اند مجازات شوند. </p>
  <p>
    <span class="verse-marker">۱۱</span>افرایم مثل گوسالۀ تربیه شده به کوبیدن خرمن علاقه داشت، پس من یوغ سنگینی بر گردن مقبولش گذاشتم تا برای کارهای سخت‌تر آماده شود. یهودا قلبه کند و اسرائیل زمین را بیل بزند. <span class="verse-marker">۱۲</span>پس تخم عدالت را بکارید تا محصول دوستی و محبت را درو کنید. زمین سخت دلهای خود را نرم سازید، زیرا حالا وقت آنست که در طلب من باشید تا من هم باران رحمت و عدالت خدائی خود را بر شما بفرستم. <span class="verse-marker">۱۳</span>اما شما تخم بدی و شرارت را کاشتید و محصول ظلم و بی‌انصافی را درو کردید و ثمرۀ دروغ‌های تان را خوردید. </p>
  <p>شما به قوت و تعداد جنگجویان خود اتکاء نمودید، <span class="verse-marker">۱۴</span>لهذا ترس و وحشت از جنگ شما را فرا‌می‌گیرد و مثلیکه شلمان شهر بیت‌اربیل را در جنگ خراب کرد و مادران را با کودکان شان کشت، قلعه‌های تان ویران می‌شوند. <span class="verse-marker">۱۵</span>ای مردم بیت‌ئیل، بخاطر کثرت گناهان تان شما هم به همین سرنوشت گرفتار می‌شوید و همینکه جنگ شروع شود، پادشاه اسرائیل هلاک می‌گردد.» </p>
  <a id="c11"></a>
  <h2>فصل یازدهم </h2>
  <h3>محبت خدا به قوم گناهکار اسرائیل </h3>
  <p>
    <span class="verse-marker">۱</span>خداوند می‌فرماید: «وقتی اسرائیل طفل بود او را دوست داشتم. از مصر بیرونش آوردم و پسر خود خواندم. <span class="verse-marker">۲</span>اما هر قدر او را بسوی خود خواندم، زیادتر از من دور شد. برای بعل بیشتر قربانی نمود و برای بتها خوشبوئی دود کرد. <span class="verse-marker">۳</span>این من بودم که به افرایم راه رفتن را یاد دادم و او را در آغوش خود پروردم، ولی افرایم به اینکه من غمخوارش بودم هیچ اهمیتی نداد. <span class="verse-marker">۴</span>رشتۀ دوستی را با افرایم قایم کردم و دست محبت را بسویش دراز نمودم. یوغ سنگین را از دوش افرایم برداشتم و به او خوراک دادم. </p>
  <p>
    <span class="verse-marker">۵</span>چون او نمی‌خواهد که بسوی من بازگردد، بنابراین، دوباره به مصر فرستاده می‌شود و پادشاه آشور بر او سلطنت می‌کند. <span class="verse-marker">۶</span>دشمنان با شمشیر بر افرایم هجوم می‌آورند، سنگرها و استحکامات افرایم را در هم می‌شکنند و نقشه و دسیسه‌هایش را باطل می‌سازند. <span class="verse-marker">۷</span>چون قوم من تصمیم گرفته‌اند که مرا ترک کنند. پس من هم آن‌ها را به اسارت می‌فرستم و هرقدر زاری کنند، آزاد نمی‌شوند. </p>
  <p>
    <span class="verse-marker">۸</span>ای افرایم، چگونه می‌توانم ترا از دست بدهم؟ و ای اسرائیل، چطور می‌توانم ترا ترک کنم؟ چطور با تو مثل اَدُمَه و زِبُیم رفتار کنم؟ دلم نمی‌خواهد که این کار را بکنم. محبت من نسبت به تو خیلی عمیق است. <span class="verse-marker">۹</span>از خشم شدید خود جلوگیری می‌کنم و دیگر ترا از بین نمی‌برم، زیرا من خدا هستم، نه انسان. من قدوس هستم و در بین شما ساکن می‌باشم. با قهر و غضب پیش شما نمی‌آیم. </p>
  <p>
    <span class="verse-marker">۱۰</span>آنگاه قوم برگزیدۀ من از من که خداوند هستم پیروی می‌کنند و من مانند شیر بر دشمنان می‌غرم و چون غرش کنم، لرزان و شتابان از غرب باز‌می‌گردند. <span class="verse-marker">۱۱</span>مثل خیل پرندگان از مصر و مانند کبوتران از آشور پرواز می‌کنند.» خداوند می‌فرماید: «من آن‌ها را به خانه‌های شان بر‌می‌گردانم.» </p>
  <h3>اسرائیل و یهودا محکوم می‌شوند </h3>
  <p>
    <span class="verse-marker">۱۲</span>خداوند می‌فرماید: «افرایم مرا با دروغها و اسرائیل با مکرها احاطه کرده‌اند و یهودا علیه من که خدای امین و مقدس هستم بغاوت می‌کند. </p>
  <a id="c12"></a>
  <h2>فصل دوازدهم </h2>
  <p class="no-indent">
    <span class="verse-marker">۱</span>کارهائی که مردم افرایم از صبح تا شام می‌کنند، همه عبث و خطرناک‌اند. با آشور پیمان می‌بندند و با مصر رابطۀ تجارتی برقرار می‌کنند.» </p>
  <p>
    <span class="verse-marker">۲</span>خداوند از یهودا شکایت دارد اسرائیل را به سزای اعمالش می‌رساند و مطابق کارهائی که کرده است او را جزا می‌دهد. <span class="verse-marker">۳</span>یعقوب در رَحِم مادر با حیله جای برادر خود را گرفت و وقتی بزرگ شد با خدا هم نزاع کرد. <span class="verse-marker">۴</span>با فرشته دست و پنجه نرم کرد و پیروز شد. بعد با گریه و زاری از فرشته خواست که برکتش بدهد. در بیت‌ئیل خدا را دید و در آنجا با خداوند صحبت کرد. <span class="verse-marker">۵</span>خداوند، خدای قادر مطلق است که نامش «یهوه» خداوند است. <span class="verse-marker">۶</span>پس بسوی خداوند، خدای خود برگرد. با دوستی و عدالت زندگی کن و با صبر و بردباری همیشه منتظر خدا باش. </p>
  <h3>حرص و مجازاتِ بیشترِ اسرائیل </h3>
  <p>
    <span class="verse-marker">۷</span>خداوند می‌فرماید: «افرایم به فروشنده‌ای می‌مانند که با ترازوی تقلبی معامله می‌کند و به فریب و حیله علاقه دارد. <span class="verse-marker">۸</span>افرایم با غرور می‌گوید: من ثروتمند هستم و همۀ این دارائی و ثروت را خودم به‌دست آورده‌ام و در کسب و کار خود خیانت نکرده‌ام و گناهی ندارم. <span class="verse-marker">۹</span>اما من خداوند، خدای تو هستم که ترا از مصر بیرون آوردم، ترا دوباره می‌فرستم تا مثل دورانی که در بیابان و در ایام عید بسر می‌بردی، در خیمه ها زندگی کنی. </p>
  <p>
    <span class="verse-marker">۱۰</span>من با انبیاء صحبت کردم آن‌ها را با رؤیاها و مَثَلهای زیاد پیش تو فرستادم تا ترا را از ارادۀ من آگاه سازند. <span class="verse-marker">۱۱</span>اما بازهم در جلعاد دست از گناه و خطا نکشیدی و در جِلجال برای بتها قربانی کردی. پس قربانگاه‌هایت در همه جا و حتی در کشتزارها به توده‌های سنگ تبدیل می‌شوند.» </p>
  <p>
    <span class="verse-marker">۱۲</span>یعقوب به بین‌النهرین فرار کرد و در آنجا با کار چوپانی برای خود زن گرفت. <span class="verse-marker">۱۳</span>خداوند پیغمبری را فرستاد تا قوم اسرائیل را از مصر بیرون بیاورد و از آن‌ها مراقبت کند. <span class="verse-marker">۱۴</span>اما حالا افرایم خداوند را بشدت خشمگین ساخته است، بنابراین، خداوند او را بخاطر جنایتی که مرتکب شده است محکوم به مرگ می‌کند. </p>
  <a id="c13"></a>
  <h2>فصل سیزدهم </h2>
  <h3>محکومیت قوم اسرائیل </h3>
  <p>
    <span class="verse-marker">۱</span>در گذشته وقتی قبیلۀ افرایم سخن می‌گفت، قبایل دیگر اسرائیل از ترس به لرزه می‌آمدند، اما حالا بخاطر پرستش بتِ‌بعل محکوم به مرگ شده است. <span class="verse-marker">۲</span>آن مردم بیشتر از پیش گناه می‌کنند و از نقرۀ خود بت‌های ریختگی می‌سازند، بتهائی که نتیجۀ فکر و ساختۀ دست بشر است و می‌گویند: «برای این بتها قربانی کنید و گوساله‌ها را ببوسید!» <span class="verse-marker">۳</span>بنابراین، آن‌ها مثل غبار و شبنم صبحگاهی بزودی محو می‌شوند. مانند کاه که از خرمن جدا می‌شود و همچون دود که از دودرَو بر‌می‌آید، بزودی نابود می‌گردند. </p>
  <p>
    <span class="verse-marker">۴</span>خداوند می‌فرماید: «منِ خداوند، خدای شما هستم، همان خدائی که شما را از مصر بیرون آورد. بغیر از من خدای دیگری نیست و من یگانه نجات‌بخشای شما هستم. <span class="verse-marker">۵</span>من بودم که در بیابان خشک و بی‌آب به شما خوراک دادم. <span class="verse-marker">۶</span>اما وقتی خوردید و شکم تان سیر شد، مغرور شدید و مرا فراموش کردید. <span class="verse-marker">۷</span>پس من مثل شیری بر شما حمله می‌آورم و مانند پلنگی بر سر راه تان در کمین می‌نشینم. <span class="verse-marker">۸</span>همچون خرسی که چوچه‌هایش ربوده شده باشند بر شما حمله می‌کنم، پردۀ دل تان را می‌دَرَم، مثل شیری شما را می‌بلعم و حیوانات وحشی شما را می‌درند. </p>
  <p>
    <span class="verse-marker">۹</span>ای اسرائیل، اگر ترا از بین ببرم، آیا کسی می‌تواند به تو کمک کند؟ <span class="verse-marker">۱۰</span>تو خواستی که پادشاه و رهبرانی داشته باشی، پس حالا آن‌ها کجا هستند؟ آیا آن‌ها می‌توانند ترا نجات بدهند؟ <span class="verse-marker">۱۱</span>در خشم خود به تو پادشاه دادم و در غضب خود او را پس گرفتم. </p>
  <p>
    <span class="verse-marker">۱۲</span>خطاها و گناهان افرایم ثبت شده و همه در دفتر محفوظ‌اند. <span class="verse-marker">۱۳</span>با اینهم فرصتی برای زنده ماندن دارد، ولی او مانند کودک لجوج و نادانی است که نمی‌خواهد از رَحِم مادر خود بیرون شود. <span class="verse-marker">۱۴</span>آیا او را از دنیای مردگان برهانم و از چنگال مرگ نجات بدهم؟ ای مرگ بلاهایت را نشان بده و ای دنیای مردگان نابودی و هلاکت را بیاور، زیرا دیگر رحم نمی‌کنم. <span class="verse-marker">۱۵</span>هر چند افرایم در بین علفها ثمر بیاورد، اما من باد سوزان شرقی را از بیابان می‌فرستم تا منابع آب و چشمه‌هایش را خشک سازد و ثروت و اشیای نفیس و گرانبهایش را بتاراج ببرد. <span class="verse-marker">۱۶</span>سامره باید سزای گناهان خود را ببیند، زیرا در مقابل من تمرد کرده است. اهالی آن با دَم شمشیر بقتل می‌رسند، اطفال آن‌ها تکه‌تکه و شکم زنان حاملۀ شان دریده می‌شود.» </p>
  <a id="c14"></a>
  <h2>فصل چهاردهم </h2>
  <h3>هوشع اسرائیل را به توبه دعوت می‌کند </h3>
  <p>
    <span class="verse-marker">۱</span>ای اسرائیل، بسوی خداوند، خدایت بازگرد، زیرا گناهانت باعث لغزش تو شده‌اند. <span class="verse-marker">۲</span>به بارگاه خداوند بیائید و این چنین دعا کنید: «ای خداوند، گناهان ما را ببخش و از روی لطف و کَرَم ما را بحضورت بپذیر تا مراتب شکرگزاری خود را با دعا و سپاس بحضورت تقدیم کنیم. <span class="verse-marker">۳</span>آشور نمی‌تواند ما را نجات بدهد و قوای نظامی ما قادر به حفظ جانهای ما نیست. دیگر بتهای ساختۀ دست خود را خدای خود نمی‌خوانیم، زیرا یتیمان از تو رحمت می‌یابند.» </p>
  <h3>وعدۀ بخشایش </h3>
  <p>
    <span class="verse-marker">۴</span>خداوند می‌فرماید: «من قوم برگزیدۀ خود را از بی‌وفائی شفا می‌بخشم. آن‌ها را مورد محبت بیحد خود قرار می‌دهم، زیرا آتش خشم من فرونشسته است. <span class="verse-marker">۵</span>من برای اسرائیل مانند باران بر یک زمین خشک خواهم بود و او مثل سوسن شگوفه می‌کند و همچون درختان سرو لبنان ریشه می‌دواند. <span class="verse-marker">۶</span>شاخه‌هایش به هر طرف سایه می‌اندازد، مانند درخت زیتون زیبا می‌شود و بوی خوش او همچون جنگلهای لبنان خواهد بود. <span class="verse-marker">۷</span>بار دیگر در زیر سایۀ رحمت من زندگی می‌کند، مثل باغ و بوستان تر و تازه و همچون تاکستانی شگوفان می‌شود و مانند شراب لبنان معطر و خوشبو می‌گردد. <span class="verse-marker">۸</span>افرایم دیگر با بتها کاری نخواهد داشت. من دعایش را می‌پذیرم، از او مراقبت می‌کنم و مثل درختِ سرو، پناهگاه او می‌شوم.» </p>
  <h3>آخرین هُشدار </h3>
  <p>
    <span class="verse-marker">۹</span>کیست که دانا و خردمند باشد و معنی این سخنان را درک کند؟ کیست که صاحب دانش باشد و آن‌ها را بداند؟ زیرا راههای خداوند راست است و عادلان آن راهها را می‌پیمایند، اما خطاکاران در آن‌ها می‌لغزند. </p>
  
  
  
  
  
  
  



</div>

<!-- Global site tag (gtag.js) - Google Analytics -->
<script async src="https://www.googletagmanager.com/gtag/js?id=UA-48092930-1"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());

  gtag('config', 'UA-48092930-1');
</script>
<!-- End Google Analytics -->

</body>
</html>