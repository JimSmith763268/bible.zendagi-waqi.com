<!doctype html>

<html lang="fa">
<head>
  <meta charset="utf-8">

  <title>کتاب یوئیل نبی</title>

  <link rel="stylesheet" href="/css/style.css">
  <script>var nc = 3;</script>
  <script src="/js/script.js"></script>
</head>

<body dir="rtl">
<a id="top"></a>

<div id="navbar">
  <div id="navbar-container">
    <div>
      <a href="javascript:window.scroll(0,0)" style="margin-left: 1em">
        <svg class="MuiSvgIcon-root MuiSvgIcon-fontSizeMedium MuiBox-root css-1om0hkc" focusable="false" aria-hidden="true" viewBox="0 0 24 24" data-testid="ArrowUpwardIcon"><path d="m4 12 1.41 1.41L11 7.83V20h2V7.83l5.58 5.59L20 12l-8-8-8 8z"></path></svg>
      </a>    
    </div>
    <div>
      <span>فصل </span>
      <select id="list" oninput="scrollToChapter(this)">
        
        <option value="c1">۱</option>
        
        <option value="c2">۲</option>
        
        <option value="c3">۳</option>
        
      </select>    
      <span></span>
    </div>
  </div>
</div> 



<div class="button-container">
  

  
  <a href="mailto:zendagiwaqi@gmail.com">
    <svg xmlns="http://www.w3.org/2000/svg" viewBox="0 0 24 24" fill="black"><path d="M0 0h24v24H0z" fill="none"/><path d="M20 4H4c-1.1 0-1.99.9-1.99 2L2 18c0 1.1.9 2 2 2h16c1.1 0 2-.9 2-2V6c0-1.1-.9-2-2-2zm0 4l-8 5-8-5V6l8 5 8-5v2z"/></svg>
  </a>
  

  

  
  <a href="/">
    <svg class="MuiSvgIcon-root MuiSvgIcon-fontSizeMedium MuiBox-root css-1om0hkc" focusable="false" aria-hidden="true" viewBox="0 0 24 24" data-testid="HomeIcon"><path d="M10 20v-6h4v6h5v-8h3L12 3 2 12h3v8z"></path></svg>
  </a>
  


</div>


<div class="book-container">


  
  <h1>یوئیل </h1>
  
  
  
  
  
  
  
  
  
  
  
  
  <a id="c1"></a>
  <h2>فصل اول </h2>
  <p>
    <span class="verse-marker">۱</span>این پیام از جانب خداوند برای یوئیل پسر فتوئیل رسید. </p>
  <h3>بلای ملخ </h3>
  <p>
    <span class="verse-marker">۲</span>ای مردان مو‌سفید بشنوید! ای ساکنین روی زمین گوش بدهید! آیا در عمر تان یا در دوران زندگی پدران تان چنین واقعه‌ای رخ داده است؟ <span class="verse-marker">۳</span>دربارۀ آن با فرزندان تان صحبت کنید. آن‌ها به نوبۀ خود آن را به فرزندان خود نقل کنند و به همین ترتیب این واقعه به نسلهای بعدی تعریف شود. </p>
  <p>
    <span class="verse-marker">۴</span>انواع ملخها دسته دسته می‌آیند و به نوبت تمام محصول زمین شما را می‌خورند. <span class="verse-marker">۵</span>ای مستان بیدار شوید و گریه کنید. ای میگساران زاری نمائید، زیرا همه انگور و شراب شما همه از بین رفته است. <span class="verse-marker">۶</span>یک قوم نیرومند که تعداد شان بیشمار است بر سرزمین من هجوم آورده است. دندانهای شان مثل دندان شیر تیز اند. <span class="verse-marker">۷</span>تاکستان‌های مرا خراب کرده‌اند. درختان انجیر مرا پوست نموده و شاخه‌های آن‌ها را سفید و برهنه گذاشته‌اند. </p>
  <p>
    <span class="verse-marker">۸</span>مانند دوشیزه‌ای که بخاطر مرگ شوهر جوان خود لباس ماتم می‌پوشد، عُزا بگیرید. <span class="verse-marker">۹</span>آوردن هدیۀ آردی و شراب به عبادتگاه قطع شده است. کاهنان که خادمان خداوند هستند، ماتم گرفته‌اند. <span class="verse-marker">۱۰</span>کشتزارها همه خشک شده‌اند و زمین عزادار است. غله از بین رفته است، انگور خشک شده و درختان زیتون پژمرده گردیده‌اند. <span class="verse-marker">۱۱</span>ای دهقانان گریه کنید و ای باغبانان شیون نمائید، زیرا محصول گندم و جو تلف شده است. <span class="verse-marker">۱۲</span>تاکهای انگور از بین رفته و درختان انجیر، انار، خرما، سیب و همۀ درختان دیگر خشک شده‌اند. خوشی و سُرُور برای مردم نمانده است. </p>
  <h3>دعوت برای توبه و دعا </h3>
  <p>
    <span class="verse-marker">۱۳</span>ای کاهنان لباس ماتم بپوشید و ماتم بگیرید! ای خادمان خدای من که در عبادتگاه خدمت می‌کنید، تمام شب نوحه را سردهید! زیرا دیگر غله و شرابی باقی نمانده است که به خانۀ خداوند تقدیم شود. <span class="verse-marker">۱۴</span>روزه را اعلام کنید و به مردم خبر بدهید که همگی جمع شوند. رهبران و همه ساکنین کشور در عبادتگاه خداوند، خدای خود بیایند و در آنجا در حضور خداوند گریه و زاری کنند. <span class="verse-marker">۱۵</span>وای بر ما، زیرا روز هولناک خداوند نزدیک است و هلاکت و نابودی از جانب قادر مطلق بر سر ما می‌آید. </p>
  <p>
    <span class="verse-marker">۱۶</span>خوراک ما در برابر چشمان ما از بین رفت و خوشی و شادمانی از عبادتگاه خدای ما رخت بربست. <span class="verse-marker">۱۷</span>تخمها در بین کلوخها پوسیده می‌شوند. انبارها خراب شدند و گدامها خالی اند، زیرا غله در کشتزار از بین رفته است. <span class="verse-marker">۱۸</span>گاوها از گرسنگی ناله می‌کنند و رمه های گوسفند سرگردانند، زیرا چراگاهی برای شان باقی نمانده است و همه تلف می‌شوند. <span class="verse-marker">۱۹</span>خداوندا، بحضور تو زاری می‌کنم، زیرا گرمی سوزان، چراگاه‌ها را خشک ساخته و شعله‌های آن درختان را سوختانده است. <span class="verse-marker">۲۰</span>حتی حیوانات وحشی بحضور تو فریاد و زاری می‌کنند، چون جوی‌های آب خشک شده و شعله‌های سوزندۀ گرما چراگاه‌های بیابان را از بین برده است. </p>
  <a id="c2"></a>
  <h2>فصل دوم </h2>
  <h3>روز داوری خداوند </h3>
  <p>
    <span class="verse-marker">۱</span>زنگ خطر را در صَهیون بنوازید؛ بگذارید صدای آن از سر کوه مقدس من شنیده شود و همۀ ساکنین کشور از ترس بلرزند، زیرا روز داوری خداوند نزدیک می‌شود و بزودی فرا‌می‌رسد. <span class="verse-marker">۲</span>آن روز، روز تاریکی و ظلمت، روز ابر‌های سیاه و تاریکی غلیظ است. سپاه نیرومندی مثل سیاهی تیره‌ای، کوه‌ها را می‌پوشاند. آن لشکر چنان بزرگ و قوی است که مثل آن قبلاً هرگز دیده نشده است و بعد از این هم دیده نمی‌شود. </p>
  <p>
    <span class="verse-marker">۳</span>پیشاپیش آن‌ها آتش و در عقب آن‌ها شعله‌ای همه چیز را می‌سوزاند. زمین پیش از آمدن آن‌ها مثل باغ عدن می‌باشد، اما وقتی از آن می‌گذرند به بیابان خشک و پژمرده تبدیل می‌شود. هیچ چیزی از چنگ آن‌ها رهائی یافته نمی‌تواند. <span class="verse-marker">۴</span>آن‌ها شبیه اسپ هستند و مانند اسپهای جنگی می‌تازند. <span class="verse-marker">۵</span>وقتی بر کوه‌ها جست و خیز می‌زنند، صدای شان مثل غرش عراده‌ها و صدای شعلۀ آتشی است که کاه را می‌سوزاند و مانند غریو سپاه نیرومندی است که برای جنگ لشکر کشی می‌کند. <span class="verse-marker">۶</span>در برابر آن‌ها مردم وحشت می‌کنند و رنگ از روی شان می‌پرد. <span class="verse-marker">۷</span>مثل جنگجویان حمله می‌آورند و همچون سربازان از دیوارها بالا می‌روند. هر یک از آن‌ها مستقیماً پیش می‌رود و خط سیر خود را تغییر نمی‌دهد. <span class="verse-marker">۸</span>یکدیگر خود را شانه نمی‌زنند، بلکه در صف خود مستقیماً پیش می‌روند، خط دفاع را می‌شکنند و هیچ سلاحی نمی‌تواند مانع آن‌ها بشود. <span class="verse-marker">۹</span>به شهر هجوم می‌برند، بر دیوارها بالا می‌شوند و مثل دزد از راه کلکین به خانه داخل می‌شوند. </p>
  <p>
    <span class="verse-marker">۱۰</span>زمین در زیر پای آن‌ها به لرزه می‌آید و آسمان‌ها تکان می‌خورند. آفتاب و مهتاب تاریک می‌شوند و ستارگان نور افشانی نمی‌کنند. <span class="verse-marker">۱۱</span>خداوند با صدای بلند به لشکر خود فرمان می‌دهد و سپاه بزرگ و بیشمار او فرمانش را بجا می‌آورند. روز خداوند واقعاً روز با هیبت و هولناک است. کیست که بتواند آن را تحمل کند؟ </p>
  <h3>دعوت به بازگشت </h3>
  <p>
    <span class="verse-marker">۱۲</span>خداوند می‌فرماید: «حتی همین حالا، با تمام قلب تان، با روزه و گریه و ماتم بسوی من برگردید. <span class="verse-marker">۱۳</span>دلهای تان را چاک کنید نه لباس تان را.» </p>
  <p>بسوی خداوند، خدای تان بازگردید، زیرا او رحیم و مهربان است. زود قهر نمی‌شود و رحمت و محبت او بی پایان است. همیشه برای بخشیدن آماده است و راضی به مجازات شما نیست. <span class="verse-marker">۱۴</span>کسی چه می‌داند، شاید خداوند ارادۀ خود را عوض کند و محصولات شما را آنقدر برکت بدهد که دوباره بتوانید هدیۀ آردی و ریختنی به خداوند، خدای تان تقدیم کنید. </p>
  <p>
    <span class="verse-marker">۱۵</span>زنگ خطر را در صَهیون به صدا آورید و روزه را اعلام کنید. همگی جمع شوند <span class="verse-marker">۱۶</span>و آن‌ها را تقدیس نمائید. مو‌سفیدان، اطفال و حتی کودکان شیر خوار را جمع کنید. داماد از خانه و عروس از حُجلۀ خود بیرون بیاید. <span class="verse-marker">۱۷</span>کاهنانی که خادمان خداوند هستند، بین قربانگاه و دروازۀ دخول عبادتگاه بایستند و گریه کنند و بگویند: «خداوندا، بر قوم برگزیدۀ خود رحم کن. نگذار که آن‌ها مایۀ تمسخر اقوام دیگر شوند و به قوم برگزیدۀ تو بگویند: خدای شما کجا است؟» </p>
  <h3>جواب خداوند و وعدۀ او </h3>
  <p>
    <span class="verse-marker">۱۸</span>آنگاه خدای غیور بر سرزمین خود لطف فرمود و بر قوم برگزیدۀ خود رحمت کرد. <span class="verse-marker">۱۹</span>خداوند در جواب قوم برگزیدۀ خود فرمود: «من برای شما غله و شراب و روغن می‌فرستم تا سیر شوید. دیگر راضی نمی‌شوم که اقوام بیگانه شما را مسخره کنند. <span class="verse-marker">۲۰</span>لشکر دشمن را که از شمال بر شما هجوم آوردند، از آنجا دور کرده به یک سرزمین خشک و ویران می‌رانم. بعضی از آن‌ها را در بحیرۀ مُرده و بعضی را در بحر مدیترانه می‌فرستم تا در آنجا بمیرند و بوی بد لاشه‌های شان بلند شود.» </p>
  <p>
    <span class="verse-marker">۲۱</span>ای زمین نترس و خوشحال باش، زیرا خداوند کارهای بزرگی برایت انجام داده است! <span class="verse-marker">۲۲</span>ای حیوانات صحرا هراسان نباشید، زیرا چراگاهها سرسبز می‌شوند و درختان میوه بار می‌آورند. میوۀ انجیر و انگور فراوان می‌گردد. </p>
  <p>
    <span class="verse-marker">۲۳</span>ای مردم صَهیون، خوشحال و شادمان باشید و از کارهای خداوند خوشی کنید! چون با فرستادن باران، عدالت خدائی خود را نشان می‌دهد. دوباره باران بهاری را در بهار و باران خزانی را در خزان برای سرسبزی زمین تان می‌فرستد. <span class="verse-marker">۲۴</span>بار دیگر خرمنگاه‌ها پُر از گندم می‌شوند و کارگاه چرخُشت‌ها لبریز از روغن و شراب می‌گردند. </p>
  <p>
    <span class="verse-marker">۲۵</span>خداوند می‌فرماید: «خسارۀ سالهائی را که ملخها، همان لشکر بزرگی که من بر ضد شما فرستاده بودم، وارد آوردند جبران می‌کنم. <span class="verse-marker">۲۶</span>غذای فراوان می‌خورید و سیر می‌شوید و نام منِ خداوند را که خدای تان هستم بخاطر کارهای عجیبی که برای شما انجام داده‌ام تجلیل و تمجید می‌کنید. قوم برگزیدۀ من دیگر خوار و حقیر نمی‌شود. <span class="verse-marker">۲۷</span>آنگاه شما ای قوم اسرائیل می‌دانید که من در بین شما می‌باشم و تنها من، خداوند، خدای تان هستم و دیگری نیست و شما که قوم برگزیدۀ من می‌باشید دیگر هرگز خوار و شرمنده نمی‌شوید. </p>
  <h3>روح خداوند بر همگی ریخته می‌شود </h3>
  <p>
    <span class="verse-marker">۲۸</span>بعد روح خود را بر همۀ مردم می‌ریزم. پسران و دختران تان نبوت می‌کنند. مو‌سفیدان شما خوابها و جوانان تان رؤیاها می‌بینند. <span class="verse-marker">۲۹</span>در آن روزها حتی بر غلامان و کنیزان شما هم روح خود را می‌ریزم. </p>
  <p>
    <span class="verse-marker">۳۰</span>علامات حیرت‌انگیزی از خون، آتش و ستونهای دود، در آسمان‌ها و زمین نشان می‌دهم. <span class="verse-marker">۳۱</span>قبل از آنکه روز عظیم و وحشتناک خداوند فرا‌رسد، آفتاب به تاریکی و مهتاب به خون مبدل می‌گردد <span class="verse-marker">۳۲</span>اما هرکسی که خداوند را فرا‌بخواند، نجات می‌یابد، زیرا خداوند فرموده است که در کوه صَهیون نجات یافتگان در امان‌اند و کسانی که برگزیدۀ او هستند زنده می‌مانند.» </p>
  <a id="c3"></a>
  <h2>فصل سوم </h2>
  <h3>خداوند اقوام بیگانه را محاکمه می‌کند </h3>
  <p>
    <span class="verse-marker">۱</span>خداوند می‌فرماید: «در آن زمان وقتی سعادت و آرامی را به یهودا و اورشلیم بازگردانم، <span class="verse-marker">۲</span>تمام اقوام جهان را در «وادی محاکمه» جمع کرده در آنجا آن‌ها را بخاطر میراث خود، یعنی قوم اسرائیل محاکمه می‌کنم، زیرا آن‌ها قوم برگزیدۀ مرا در بین اقوام جهان پراگنده ساختند و سرزمین مرا تقسیم کردند. <span class="verse-marker">۳</span>آن‌ها بر سر قوم برگزیدۀ من قرعه انداختند. پسران جوان را در عوض فاحشه‌ها دادند و دختران را به قیمت پول شراب فروختند. </p>
  <p>
    <span class="verse-marker">۴</span>ای صور و صیدون و ای سرزمین فلسطین با من چه کار دارید؟ آیا می‌خواهید از من انتقام بگیرید؟ اگر چنین کنید من فوری و هرچه زودتر شما را جزا می‌دهم. <span class="verse-marker">۵</span>شما نقره و طلا و گنجینه‌های نفیس مرا گرفته به معبدهای خود بردید. <span class="verse-marker">۶</span>مردم یهودا و اورشلیم را به یونانیها فروختید و آن‌ها را از وطن شان آواره ساختید. <span class="verse-marker">۷</span>اما من آن‌ها را از جاهائی که به آن فروخته شده‌اند بازمی‌گردانم و شما را به سزای اعمال تان می‌رسانم. <span class="verse-marker">۸</span>پسران و دختران شما را به مردم یهودا می‌فروشم تا آن‌ها هم همه را به سبائیان که در سرزمین دوردستی زندگی می‌کنند، بفروشند. من که خداوند هستم این را می‌گویم. </p>
  <p>
    <span class="verse-marker">۹</span>به اقوام جهان اعلام کنید؛ برای جنگ آماده شوید و جنگجویان ورزیدۀ تان را فراخوانید و همه عساکر تان را جمع کنید. <span class="verse-marker">۱۰</span>گاوآهنهای خود را ذوب کنید و از آن‌ها شمشیر بسازید و از اره‌های تان سرنیزه تهیه نمائید. حتی افراد ضعیف هم دلاورانه بجنگند. <span class="verse-marker">۱۱</span>ای اقوام جهان، از هر طرف بیائید و در یکجا جمع شوید!» </p>
  <p>خداوندا، جنگ آورانت را برای حمله فرود آور! </p>
  <p>
    <span class="verse-marker">۱۲</span>«تمام اقوام بیایند و در وادی محاکمه جمع شوند. من در آنجا نشسته و همه را محاکمه می‌کنم. <span class="verse-marker">۱۳</span>داسهای تان را به‌دست بگیرید، زیرا محصول پُخته شده و برای درو آماده است. مردم همه شریر شده‌اند، پس بروید و آن‌ها را همانطوری که انگورها را برای شراب در زیر پا لگدمال می‌کنند، پایمال سازید تا همه جا از خون شان لبریز شود. <span class="verse-marker">۱۴</span>مردم دسته دسته در وادی محاکمه جمع شوند، زیرا در همانجا روز خداوند بزودی فرا‌می‌رسد. <span class="verse-marker">۱۵</span>آفتاب و مهتاب تاریک می‌شوند و ستارگان نور خود را از دست می‌دهند. <span class="verse-marker">۱۶</span>غرش صدای خداوند از فراز کوه صَهیون بر‌می‌خیزد و همچون رعد از اورشلیم غرش می‌کند. آسمان و زمین به لرزه می‌آیند، اما خداوند پناهگاه قوم برگزیدۀ خود، اسرائیل بوده از آن‌ها حمایت می‌کند. </p>
  <h3>آیندۀ باشکوه یهودا </h3>
  <p>
    <span class="verse-marker">۱۷</span>آنگاه شما می‌دانید که من، خداوند، خدای تان بر کوه مقدس خود سهیون، ساکن هستم. اورشلیم یک شهر مقدس بوده و بیگانگان دیگر هرگز نمی‌توانند از آنجا عبور کنند. </p>
  <p>
    <span class="verse-marker">۱۸</span>در آن زمان از کوهها شراب تازه می‌چکد و از تپه ها شیر جاری می‌شود. جویهای خشک یهودا از آب لبریز می‌گردند. از عبادتگاه خداوند چشمۀ آب فوران می‌کند و وادی شطیم را سیراب می‌سازد. </p>
  <p>
    <span class="verse-marker">۱۹</span>کشورهای مصر و ادوم بخاطر ظلمی که در حق اهالی یهودا کرده‌اند و خون مردم بیگناه در آنجا ریخته شده است، به بیابان خشک و پژمرده تبدیل می‌شوند. <span class="verse-marker">۲۰</span>اما یهودا و اورشلیم برای همیشه آباد و پُرجمعیت می‌ماند. <span class="verse-marker">۲۱</span>من انتقام خون قوم خود را از دشمنان می‌گیرم و از گناه مسئولین و ستمگران نمی‌گذرم، زیرا من، خداوند در صَهیون ساکن هستم.» </p>
  
  
  
  
  
  
  
  



</div>

<!-- Global site tag (gtag.js) - Google Analytics -->
<script async src="https://www.googletagmanager.com/gtag/js?id=UA-48092930-1"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());

  gtag('config', 'UA-48092930-1');
</script>
<!-- End Google Analytics -->

</body>
</html>