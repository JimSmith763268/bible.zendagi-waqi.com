<!doctype html>

<html lang="fa">
<head>
  <meta charset="utf-8">

  <title>سوگنامۀ ارمیا</title>

  <link rel="stylesheet" href="/css/style.css">
  <script>var nc = 5;</script>
  <script src="/js/script.js"></script>
</head>

<body dir="rtl">
<a id="top"></a>

<div id="navbar">
  <div id="navbar-container">
    <div>
      <a href="javascript:window.scroll(0,0)" style="margin-left: 1em">
        <svg class="MuiSvgIcon-root MuiSvgIcon-fontSizeMedium MuiBox-root css-1om0hkc" focusable="false" aria-hidden="true" viewBox="0 0 24 24" data-testid="ArrowUpwardIcon"><path d="m4 12 1.41 1.41L11 7.83V20h2V7.83l5.58 5.59L20 12l-8-8-8 8z"></path></svg>
      </a>    
    </div>
    <div>
      <span>فصل </span>
      <select id="list" oninput="scrollToChapter(this)">
        
        <option value="c1">۱</option>
        
        <option value="c2">۲</option>
        
        <option value="c3">۳</option>
        
        <option value="c4">۴</option>
        
        <option value="c5">۵</option>
        
      </select>    
      <span></span>
    </div>
  </div>
</div> 



<div class="button-container">
  

  
  <a href="mailto:zendagiwaqi@gmail.com">
    <svg xmlns="http://www.w3.org/2000/svg" viewBox="0 0 24 24" fill="black"><path d="M0 0h24v24H0z" fill="none"/><path d="M20 4H4c-1.1 0-1.99.9-1.99 2L2 18c0 1.1.9 2 2 2h16c1.1 0 2-.9 2-2V6c0-1.1-.9-2-2-2zm0 4l-8 5-8-5V6l8 5 8-5v2z"/></svg>
  </a>
  

  

  
  <a href="/">
    <svg class="MuiSvgIcon-root MuiSvgIcon-fontSizeMedium MuiBox-root css-1om0hkc" focusable="false" aria-hidden="true" viewBox="0 0 24 24" data-testid="HomeIcon"><path d="M10 20v-6h4v6h5v-8h3L12 3 2 12h3v8z"></path></svg>
  </a>
  


</div>


<div class="book-container">


  
  <h1>سوگنامه </h1>
  
  
  
  
  
  
  
  
  
  
  
  
  
  <a id="c1"></a>
  <h2>فصل اول </h2>
  <h3>شهر متروک </h3>
  <p>
    <span class="verse-marker">۱</span>چگونه شهری که زمانی پُر از جمعیت بود، حالا متروک و خالی از سکنه شده است! چگونه شهری که در میان امت‌ها بزرگ بود، اینک مثل بیوه‌زن شده است. چگونه آنکه در میان کشورها ملکه بود، اکنون غلام مردم شده است. </p>
  <p>
    <span class="verse-marker">۲</span>شبها زار‌زار گریه می‌کند و اشک قطره‌قطره بر رخساره‌هایش می‌ریزد. از تمام دوستانی که داشت یکنفر هم باقی نمانده است. دوستانش به او خیانت کردند و همگی با او دشمن شده‌اند. </p>
  <p>
    <span class="verse-marker">۳</span>مردم مصیبت زده و بلا‌دیدۀ یهودا به اسارت رفته‌اند و در بین اقوام جهان در حال غربت زندگی می‌کنند و آرامی و آسایش ندارند. دشمنان احاطه‌اش کرده‌اند و راه گریز از هر سو برویش بسته شده است. </p>
  <p>
    <span class="verse-marker">۴</span>جاده هائی که بسوی سهیون می‌روند، خالی شده‌اند و در روزهای مقدس کسی برای عبادت به آنجا نمی‌آید. همه دروازه‌هایش متروک شده و کاهنانش ناله می‌کنند. دخترانش که سرود می‌خواندند، حالا غمگین و افسرده‌اند و سهیون خودش در رنج و عذاب بسر می‌برد. </p>
  <p>
    <span class="verse-marker">۵</span>دشمنانش پیروز شده و بدخواهانش به قدرت رسیده‌اند، زیرا خداوند او را بخاطر گناهان بی‌شمارش جزا داده است. فرزندانش به‌دست دشمنان اسیر و به کشورهای بیگانگان تبعید شده‌اند. </p>
  <p>
    <span class="verse-marker">۶</span>دختر سهیون شکوه و زیبائی خود را از دست داده است. رهبرانش مانند آهوانی‌اند که از گرسنگی ضعیف و ناتوان شده‌اند و نمی‌توانند از چنگ صیاد فرار کنند. </p>
  <p>
    <span class="verse-marker">۷</span>اورشلیم که حالا مصیبت می‌بیند، دوران گذشته را بیاد می‌آورد که صاحب همه چیزهای خوب و مرغوب بود. وقتی که مردمش اسیر دشمن شدند، کسی نبود به او کمک کند. دشمنانش به سقوط و شکست او خندیدند. </p>
  <p>
    <span class="verse-marker">۸</span>اورشلیم بخاطر گناهان زیادش مایۀ ریشخند مردم شده است. کسانی که به او احترام داشتند، حالا از او نفرت می‌کنند، زیرا برهنگی و وضع شرم‌آور او را دیدند. او می‌نالد و روی خود را از شرم می‌پوشاند. </p>
  <p>
    <span class="verse-marker">۹</span>لکۀ ننگ بر دامنش بود، ولی او اعتنائی به آن نکرد، بنابراین، به وضع وحشتناکی سقوط نمود و کسی نبود که او را تسلی بدهد. دشمنانش پیروز شده‌اند و او پیش خداوند زاری می‌کند و رحمت می‌طلبد. </p>
  <p>
    <span class="verse-marker">۱۰</span>دشمنان دست دراز کردند و اشیای نفیس او را ربودند. او بچشم خود دید که اقوام بیگانه، یعنی آن کسانی که ورود شان به عبادتگاه مقدسش ممنوع بود، در آنجا داخل شدند. </p>
  <p>
    <span class="verse-marker">۱۱</span>اهالی اورشلیم برای یک لقمه نان آه می‌کشند. اشیای نفیس و قیمتی خود را در بدل خوراک دادند تا بخورند و توان و نیرو یابند. اورشلیم می‌گوید: «ای خداوند، ببین که چقدر خوار شده‌ام.» </p>
  <p>
    <span class="verse-marker">۱۲</span>به هر رهگذر می‌گوید: «به وضع و حال من گرفتار نشوید! به من نگاه کنید. ببینید که خداوند هنگام خشم خود مرا به چه مصیبتی مبتلا ساخته است. هیچ کسی مثل من درد و رنج نکشیده است. </p>
  <p>
    <span class="verse-marker">۱۳</span>خداوند از آسمان آتش فرستاد و تا مغز استخوانم را سوختاند. پاهایم را در دام انداخت و مرا بر زمین کوبید. او مرا ترک گفت و در غم و رنج همیشگی رهایم کرد. </p>
  <p>
    <span class="verse-marker">۱۴</span>گناهانم را بهم پیچید و آن‌ها را مانند یوغی بر گردنم انداخت. توان و نیرویم را از من گرفت و مرا به‌دست کسانی تسلیم کرد که در برابر شان عاجز و بیچاره هستم. </p>
  <p>
    <span class="verse-marker">۱۵</span>خداوند مردان شجاع مرا تلف کرد. او لشکری را فرستاد تا جوانان مرا نابود کند. خداوند مردم مرا مانند انگور در چرخُشت پایمال کرد. </p>
  <p>
    <span class="verse-marker">۱۶</span>بخاطر غمهای خود می‌گریم و از دیده اشک می‌ریزم. کسی نیست که به من تسلی بدهد و جانم را تازه کند. فرزندانم امیدی به آینده ندارند و دشمنانم پیروز شده‌اند. </p>
  <p>
    <span class="verse-marker">۱۷</span>دستهای خود را برای کمک دراز می‌کنم، ولی کسی به یاری من نمی‌رسد. خداوند دشمنان را از هر سو علیه من فرستاده است و من در نظر آن‌ها منفور شده‌ام. </p>
  <p>
    <span class="verse-marker">۱۸</span>خداوند حق دارد که مرا تنبیه کند، زیرا من از کلام او سرپیچی کرده‌ام. اما ای مردم جهان، به درد و رنج من توجه کنید و ببینید که چطور پسران و دختران جوان مرا به اسارت بردند. </p>
  <p>
    <span class="verse-marker">۱۹</span>از دوستان خود کمک طلب کردم، ولی آن‌ها مرا فریب دادند. کاهنان و مو‌سفیدان من برای خوراک تلاش کردند تا بخورند و نیروئی پیدا کنند، اما همگی در جاده‌های شهر از گرسنگی هلاک شدند. </p>
  <p>
    <span class="verse-marker">۲۰</span>ای خداوند، بحال اندوهبار من نظر کن. روح من در عذاب است و قلبم از غم می‌تپد، زیرا از فرمان تو سرکشی کرده‌ام. در جاده‌ها شمشیر و در خانه مرگ منتظر من است. </p>
  <p>
    <span class="verse-marker">۲۱</span>ناله‌هایم را همه می‌شنوند، ولی فریادرسی نیست. دشمنان از مصیبت‌هائی که تو بر سرم آوردی، خوشحال شدند. ای خداوند، به وعده‌ات وفا کن و دشمنانم را هم به حال و وضع من گرفتار فرما. </p>
  <p>
    <span class="verse-marker">۲۲</span>گناهان شان را بیاد آور و همانطوری که مرا بخاطر گناهانم جزا دادی، با آن‌ها نیز مطابق کردار شان رفتار کن. ناله‌هایم زیاد و دلم بی‌تاب و بی‌قرار است.» </p>
  <a id="c2"></a>
  <h2>فصل دوم </h2>
  <h3>هُشدارهای خداوند عملی می‌شوند </h3>
  <p>
    <span class="verse-marker">۱</span>خداوند دختر سهیون را با ابر خشم و غضب خود تیره و تار ساخت. شُکوه و زیبائی اسرائیل را که به اوج آسمان می‌رسید بر زمین زد و در هنگام خشم خود حتی عبادتگاه خویش را هم از یاد برد. </p>
  <p>
    <span class="verse-marker">۲</span>خداوند خانه‌های اسرائیل را بی‌رحمانه ویران کرد. با قهر و غضب قلعه‌های یهودا را منهدم ساخت. سلطنتش را بی‌حرمت و حاکمانش را خوار کرد. </p>
  <p>
    <span class="verse-marker">۳</span>با خشم شدید، قدرت اسرائیل را در هم شکست و در هنگامی که دشمن بر ما حمله کرد به داد ما نرسید. خشم او مانند آتش علیه ما شعله‌ور شد و هست و بود ما را نابود کرد. </p>
  <p>
    <span class="verse-marker">۴</span>مثل دشمن ما را هدف تیر خود قرار داد و جوانان ما را که مایۀ خوشی و سرفرازی ما بودند، هلاک ساخت و در خانه‌های خود، در سهیون، سوزش آتش غضب او را احساس کردیم. </p>
  <p>
    <span class="verse-marker">۵</span>خداوند مثل یک دشمن اسرائیل را نابود ساخت. قصرها و قلعه‌هایش را بخاک یکسان کرد و یهودا را به ماتمسرا تبدیل نمود. </p>
  <p>
    <span class="verse-marker">۶</span>خداوند خانۀ خود را که عبادتگاه ما بود ویران کرد. به روزهای عید و ایام سَبَت خاتمه داد و پادشاه و کاهن را یکسان مورد خشم و غضب خود قرار داد. </p>
  <p>
    <span class="verse-marker">۷</span>خداوند قربانگاه خود را ترک کرد و عبادتگاه مقدس خود را خوار شمرد. قصرهای اورشلیم را به دشمنان سپرد و به آن‌ها اجازه داد که دیوارهای شان را خراب کنند. در عبادتگاه مقدس خداوند که زمانی جایگاه عبادت مردم بود، حالا دشمنان ساز پیروزی و خوشی را می‌نوازند. </p>
  <p>
    <span class="verse-marker">۸</span>خداوند تصمیم گرفته است تا دیوارهای شهر اورشلیم را ویران سازد. او همۀ شهر را برای ویرانی اندازه‌گیری کرد تا بکلی خراب شود و هیچ قسمت آن آباد نماند و حتی برجها و حصارهایش هم فرو ریزند. </p>
  <p>
    <span class="verse-marker">۹</span>دروازه‌های شهر در زمین فرورفته و میله‌های شان شکسته‌اند. پادشاه و حاکمانش در کشورهای دیگر تبعید شده‌اند. احکام خداوند دیگر تعلیم داده نمی‌شوند و انبیاء هم از جانب خداوند رؤیا نمی‌بینند. </p>
  <p>
    <span class="verse-marker">۱۰</span>مو‌سفیدان اورشلیم با لباس ماتم بر زمین نشسته‌اند و بر سر خود خاک می‌ریزند. دوشیزگان اورشلیم از غم و اندوه سر بر زمین نهاده‌اند. </p>
  <p>
    <span class="verse-marker">۱۱</span>بخاطر مصیبتی که بر قوم من آمده و اطفال و کودکان شیرخوار در جاده‌های شهر از حال رفته‌اند، چشمانم از گریه تار شده‌اند، روحم افسرده و غمگین است و دلم از غم به جوش آمده است. </p>
  <p>
    <span class="verse-marker">۱۲</span>آن‌ها با تن مجروح، گرسنه و تشنه در جاده‌ها افتاده‌اند. از مادران خود خوراک می‌طلبند و در آغوش آن‌ها جان می‌دهند. </p>
  <p>
    <span class="verse-marker">۱۳</span>ای دختر اورشلیم، به تو چه بگویم و حال ترا با چه کسی مقایسه کنم؟ ای دختر سهیون چگونه تسلی‌ات بدهم؟ زیرا هیچ کسی مثل تو رنج نکشیده است. غمها و مصیبت‌هایت همچون بحرِ عظیم و بیکران است و کسی نیست که ترا شفا بدهد. </p>
  <p>
    <span class="verse-marker">۱۴</span>کلام انبیایت همه دروغ بود. با موعظه‌های خود ترا فریفته و گناهانت را آشکار نساخته‌اند و با پیامهای دروغ خود ترا قانع ساخته‌اند که گناهی نکرده‌ای و مجبور نیستی که توبه کنی. </p>
  <p>
    <span class="verse-marker">۱۵</span>هر کسی که از کنار تو می‌گذرد، با تمسخر سر خود را تکان می‌دهد و می‌گوید: «آیا این همان شهری نیست که با زیبائی کامل خود محبوب‌ترین شهرهای جهان و مایۀ خوشی همۀ مردم بود؟» </p>
  <p>
    <span class="verse-marker">۱۶</span>تمام دشمنانت ترا مسخره می‌کنند و با نفرت به تو می‌نگرند و می‌گویند: «برای همین روز انتظار می‌کشیدیم و ببینید که چطور نابودش کردیم.» </p>
  <p>
    <span class="verse-marker">۱۷</span>خداوند آنچه را که سالها پیش اراده فرموده بود، بالاخره انجام داد. ما را با بیرحمی نابود کرد و دشمنان ما را بر ما پیروز و آنها را از شکست ما خوشحال ساخت. </p>
  <p>
    <span class="verse-marker">۱۸</span>ای دیوار سهیون، به آواز بلند بحضور خداوند گریه کن! شب و روز سیلاب اشک را از دیده جاری ساز و از گریه و اندوه دست برندار. </p>
  <p>
    <span class="verse-marker">۱۹</span>شب‌هنگام برخیزید و غم و درد دل تان را مثل آب در حضور خداوند بریزید. برای کودکان تان که در جاده‌ها از گرسنگی بی‌حال افتاده‌اند، دست دعا را بلند کنید. </p>
  <p>
    <span class="verse-marker">۲۰</span>ای خداوند، چرا با ما این چنین رفتار می‌کنی؟ زنها کودکان نازپرور خود را می‌خورند. کاهنان و انبیاء در خانۀ تو به قتل رسیده‌اند. </p>
  <p>
    <span class="verse-marker">۲۱</span>پیر و جوان در کوچه‌ها در خاک و خون می‌غلتند. دوشیزگان و مردان جوان با شمشیر کشته شده‌اند. در روز غضبت همه را کشتی و رحمی بر آن‌ها نکردی. </p>
  <p>
    <span class="verse-marker">۲۲</span>تو دشمنان را دعوت کردی که بر من هجوم آورند و آن‌ها مثل کسانی که در جشنها جمع می‌شوند، آمدند و از هر طرف مرا به وحشت انداختند. در هنگام غضبت کسی نتوانست جان سالم بدر بَرَد. دشمنان فرزندان محبوب مرا که در آغوش خود پرورده بودم، هلاک کردند. </p>
  <a id="c3"></a>
  <h2>فصل سوم </h2>
  <h3>محبت خداوند پایدار است </h3>
  <p>
    <span class="verse-marker">۱</span>من آن کسی هستم که از خشم و غضب خدا رنج و مصیبت دیده‌ام. <span class="verse-marker">۲</span>او مرا در اعماق تاریکی بُرد که دیگر روشنی را نمی‌بینم. <span class="verse-marker">۳</span>او بر ضد من برخاسته است و دست او برای زدن من همیشه بالا است. </p>
  <p>
    <span class="verse-marker">۴</span>گوشت و پوست بدن مرا فرسوده ساخته و استخوانهایم را شکسته است. <span class="verse-marker">۵</span>به سختی و مشقت گرفتارم کرده است <span class="verse-marker">۶</span>و مرا مانند کسی که سالها پیش مرده باشد، در تاریکی نشانده است. </p>
  <p>
    <span class="verse-marker">۷</span>به دَورم دیوار کشیده و مرا با زنجیرهای سنگین بسته است و نمی‌توانم فرار کنم. <span class="verse-marker">۸</span>هرقدر برای کمک دعا و زاری می‌کنم، او دعایم را نمی‌پذیرد. <span class="verse-marker">۹</span>راه مرا از هر سو با دیوارهای سنگی مسدود و پُر از پیچ و خم ساخته است. </p>
  <p>
    <span class="verse-marker">۱۰</span>او مانند خرسی در کمین من نشسته و مثل شیری برای حمله بر من آماده است. <span class="verse-marker">۱۱</span>مرا از راهم به گوشه‌ای برد و پاره‌پاره نمود و رهایم کرد. <span class="verse-marker">۱۲</span>کمان خود را کشید و مرا هدف تیرهای خود قرار داد. <span class="verse-marker">۱۳</span>تیرهایش در اعماق قلبم فرو رفتند. </p>
  <p>
    <span class="verse-marker">۱۴</span>مردم مرا مسخره می‌کنند و تمام روز به من می‌خندند. </p>
  <p>
    <span class="verse-marker">۱۵</span>با سختیها و مصیبت ها زندگی را برای من تلخ ساخته است. <span class="verse-marker">۱۶</span>رویم را به خاک مالید و دندانهایم را با سنگچل شکست. <span class="verse-marker">۱۷</span>سعادت و سلامتی را از من گرفته است. <span class="verse-marker">۱۸</span>گفتم: «همه چیز من زوال شد و امید من از خداوند قطع گردید.» </p>
  <p>
    <span class="verse-marker">۱۹</span>وقتی دربدری و مصیبتهای خود را بیاد می‌آورم، زندگی به کامم تلخ می‌شود. <span class="verse-marker">۲۰</span>همیشه به آن‌ها فکر می‌کنم و جانم در من پریشان گشته است. </p>
  <p>
    <span class="verse-marker">۲۱</span>اما با اینهم، وقتی رنجهایم به یادم می‌آیند، نا امید نمی‌شوم: <span class="verse-marker">۲۲</span>از مهربانی‌های خداوند است که از بین نرفته‌ایم، زیرا که رحمت‌های او بی‌پایان است. <span class="verse-marker">۲۳</span>مهربانی و رحمت او هر صبح تازه است و وفاداری او عظیم. <span class="verse-marker">۲۴</span>خداوند همه چیز من است، بنابراین بر او امیدوارم. <span class="verse-marker">۲۵</span>خداوند بر کسانی که بر او توکل دارند و در طلب او هستند، مهربان است. <span class="verse-marker">۲۶</span>پس بهتر است که انسان امیدوار باشد در خاموشی منتظر باشد تا خداوند او را نجات بدهد. <span class="verse-marker">۲۷</span>برای انسان بهتر است که یوغ سختیها را در جوانی خود متحمل گردد. <span class="verse-marker">۲۸</span>به تنهایی بنشیند و خاموش باشد، زیرا که او آنرا بر وی نهاده است. <span class="verse-marker">۲۹</span>پس در حضور خداوند فروتن شده، شاید هنوز امیدی باقی باشد. <span class="verse-marker">۳۰</span>وقتی کسی بخواهد او را بزند، رخسارۀ خود را پیش کند و اهانت را تحمل نماید. <span class="verse-marker">۳۱</span>زیرا خداوند او را برای همیشه ترک نمی‌کند. <span class="verse-marker">۳۲</span>هرچند خداوند کسی را محزون سازد، لیکن از روی کثرت مهربانی‌های خود بر او رحمت خواهد فرمود. <span class="verse-marker">۳۳</span>چونکه بنی‌آدم را از دل خود نمی‌رنجاند و محزون نمی‌سازد. </p>
  <p>
    <span class="verse-marker">۳۴</span>وقتی اسیران و ستمدیدگان جهان پایمال می‌شوند، <span class="verse-marker">۳۵</span>هنگامی که حق یک انسان در حضور خداوند متعال تلف می‌گردد <span class="verse-marker">۳۶</span>و زمانی که در حق شخصی در محکمه بی‌عدالتی می‌شود، خداوند همۀ این را می‌بیند. <span class="verse-marker">۳۷</span>هیچ امری بدون اراده و رضای خداوند اجراء نمی‌شود. <span class="verse-marker">۳۸</span>خیر و شر فقط به فرمان خداوند متعال نازل می‌شود. </p>
  <p>
    <span class="verse-marker">۳۹</span>پس چرا یک انسان فانی از جزائی که بخاطر گناهان خود می‌بیند، شکایت کند؟ <span class="verse-marker">۴۰</span>بیائید رفتار و کردار خود را در زندگی بررسی کنیم و بیازمائیم و بسوی خداوند بازگردیم. <span class="verse-marker">۴۱</span>بیائید با تمام قلب، دست دعا را بسوی خدائی که در آسمان است، بلند کنیم <span class="verse-marker">۴۲</span>و بگوئیم: «ای خداوند، چون ما گناهکاریم و از فرمان تو سرکشی کرده‌ایم، تو ما را نبخشیده‌ای. </p>
  <p>
    <span class="verse-marker">۴۳</span>با خشم و غضب در تعقیب ما بوده‌ای و بیرحمانه ما را هلاک کردی. <span class="verse-marker">۴۴</span>چون بر ما خشمگین بودی خود را از ما پنهان کردی تا دعاهای ما به حضور تو نرسند. <span class="verse-marker">۴۵</span>تو ما را پیش مردم جهان همچون خاکروبه و مواد فاضله ساختی. <span class="verse-marker">۴۶</span>تمام دشمنان ما، به ما اهانت می‌کنند. <span class="verse-marker">۴۷</span>با هلاکت و بربادی روبرو شده‌ایم و خوف وحشت ما را فرا گرفته است. </p>
  <p>
    <span class="verse-marker">۴۸</span>بخاطر نابودی قومم، سیل اشک از چشمانم جاریست. <span class="verse-marker">۴۹</span>اشک از چشمانم بدون وقفه جاریست و باز نمی‌ایستد <span class="verse-marker">۵۰</span>تا خداوند از آسمان به پائین بنگرد و حال ما را ببیند. <span class="verse-marker">۵۱</span>دلم بخاطر حال رقتبار دختران جوان اورشلیم مالامالِ غم است. </p>
  <p>
    <span class="verse-marker">۵۲</span>دشمنان مرا همچون پرنده‌ای بدام انداختند، در حالیکه آزاری به آن‌ها نرسانده‌ام. <span class="verse-marker">۵۳</span>مرا زنده در چاه افگندند و بر سرم سنگها را ریختند. <span class="verse-marker">۵۴</span>آب از سرم گذشت و فکر کردم که می‌میرم. <span class="verse-marker">۵۵</span>ای خداوند، از اعماق چاه پیش تو گریه و زاری کردم. <span class="verse-marker">۵۶</span>فریاد مرا شنیدی و به ناله‌های من گوش دادی. <span class="verse-marker">۵۷</span>وقتی بحضور تو دعا کردم، آمدی و گفتی: «نترس!» </p>
  <p>
    <span class="verse-marker">۵۸</span>خداوندا، تو از حق من دفاع کردی و از مرگ نجاتم دادی. <span class="verse-marker">۵۹</span>تو ای خداوند، شاهد ظلم‌هائی که در حق من کرده‌اند، بوده‌ای، پس به داد من برس و به دعوای من رسیدگی کن. <span class="verse-marker">۶۰</span>تو می‌دانی که دشمنان همه از من نفرت دارند و علیه من دسیسه می‌سازند. <span class="verse-marker">۶۱</span>خداوندا، تو شنیده‌ای که آن‌ها چگونه به من اهانت کرده و علیه من توطئه چیده‌اند. <span class="verse-marker">۶۲</span>دشمنانم تمام روز در بارۀ من سخنان زشت می‌گویند و برای آزار من نقشه می‌کشند. <span class="verse-marker">۶۳</span>در همه حال به من می‌خندند و مسخره‌ام می‌کنند. </p>
  <p>
    <span class="verse-marker">۶۴</span>خداوندا، آن‌ها را به سزای اعمال شان برسان. <span class="verse-marker">۶۵</span>آن‌ها را لعنت کن تا گرفتار غم و درد شوند. <span class="verse-marker">۶۶</span>با خشم و غضب آن‌ها را تعقیب کن و از روی زمین محو ساز.» </p>
  <a id="c4"></a>
  <h2>فصل چهارم </h2>
  <h3>اورشلیم، بعد از سقوط </h3>
  <p>
    <span class="verse-marker">۱</span>طلاهای ما جلای خود را از دست داده و بی‌ارزش شده‌اند. سنگهای مقدس عبادتگاه در کوچه‌ها افتاده‌اند. <span class="verse-marker">۲</span>پسران عزیز اورشلیم که زمانی همچون زرِ ناب می‌درخشیدند، حالا مثل ظروف گِلی ساختۀ دست کوزه‌گر، بی‌ارزش شده‌اند. <span class="verse-marker">۳</span>حتی شغالان به چوچه‌های خود شیر می‌دهند، ولی زنان قوم من مثل شترمرغ شده‌اند و به کودکان خود رحم نمی‌کنند. <span class="verse-marker">۴</span>زبان اطفال شیرخوارِ آن‌ها از تشنگی به کام شان چسپیده است. کودکان نان می‌خواهند، اما کسی به آن‌ها نان نمی‌دهد. <span class="verse-marker">۵</span>آنهائی که زمانی غذاهای لذیذ می‌خوردند، حالا از گرسنگی در کوچه‌ها جان می‌دهند. کسانی که در ناز و نعمت زندگی می‌کردند، اکنون در بین زباله‌ها برای خود خوراک می‌جویند. <span class="verse-marker">۶</span>قوم من نسبت به مردم سدوم سخت‌تر جزا دیده‌اند، زیرا اهالی سدوم در یک لحظه نابود شدند و اسیر دست هیچ کسی نشدند. </p>
  <p>
    <span class="verse-marker">۷</span>شهزادگان ما پاکتر از برف و سفیدتر از شیر بودند. بدن شان در سرخی بسان لعل و در درخشندگی مانند یاقوت بود. <span class="verse-marker">۸</span>اما حالا چهرۀ شان سیاهتر از زغال شده است و در کوچه‌ها شناخته نمی‌شوند. پوست بدن آن‌ها به استخوان‌های شان چسپیده و مانند چوب، خشک شده است. <span class="verse-marker">۹</span>کسانی که در جنگ کشته شدند، خوشبخت‌تر از مردمی بودند که در اثر قحطی و نبودن غذا از گرسنگی تلف شدند. <span class="verse-marker">۱۰</span>مصیبتی که بر سر قوم من آمد چنان وحشتناک بود که مادران دلسوز از فرط گرسنگی کودکان خود را می‌پختند و می‌خوردند. </p>
  <p>
    <span class="verse-marker">۱۱</span>خداوند خشم و غضب خود را با تمام قوّت و شدت بر سهیون فروریخت و چنان آتشی برافروخت که اساس آن را خاکستر ساخت. <span class="verse-marker">۱۲</span>پادشاهان و مردم روی زمین، هیچیک باور نمی‌کرد که دشمن بتواند به دروازه‌های اورشلیم داخل شود. <span class="verse-marker">۱۳</span>ولی این کار صورت گرفت، زیرا انبیاء گناه کردند و کاهنان خون مردم نیک و بیگناه را در شهر ریختند. <span class="verse-marker">۱۴</span>آن‌ها مانند اشخاص کور راه می‌روند و چون با خون مردم بیگناه آلوده هستند، کسی به آن‌ها دست نمی‌زند. <span class="verse-marker">۱۵</span>مردم فریاد بر می‌آورند: «ای اشخاص نجس، دور شوید! به ما دست نزنید!» بنابران، آن‌ها آواره و سرگردان از یک کشور به کشور دیگر می‌روند، اما مردم به آن‌ها می‌گویند که جائی برای شان ندارند. <span class="verse-marker">۱۶</span>خداوند خودش آن‌ها را پراگنده ساخت و دیگر به آن‌ها توجه نمی‌کند. همچنین به کاهنان و مو‌سفیدان هم اعتنا و شفقت نشان نمی‌دهد. </p>
  <p>
    <span class="verse-marker">۱۷</span>از بسکه برای کمک انتظار کشیدیم، چشمان ما تار شده‌اند. ما از قومی انتظار کمک داشتیم که نمی‌توانست به ما کمک کند. <span class="verse-marker">۱۸</span>دشمنان در هر قدم ما را تعقیب می‌کردند که نمی‌توانستیم در کوچه‌ها راه برویم. روزهای زندگی ما به آخر رسیده و مرگ ما نزدیک شده است. <span class="verse-marker">۱۹</span>مهاجمین ما تیزتر از عقاب بودند. به کوهها فرار کردیم، ولی آن‌ها از تعقیب ما دست نکشیدند و حتی در بیابان در کمین ما نشسته بودند. </p>
  <p>
    <span class="verse-marker">۲۰</span>پادشاه ما را که برگزیدۀ خداوند و منشأ زندگی ما بود و در زیر سایۀ حمایت او از خطر دشمن در امان بودیم، دستگیر کردند. </p>
  <p>
    <span class="verse-marker">۲۱</span>ای مردم ادوم، که در سرزمین عوص ساکن هستید، تا می‌توانید حالا خوشی کنید، زیرا این مصیبت بر سر شما نیز آمدنی است و از جام غضب خدا شما هم می‌نوشید. </p>
  <p>
    <span class="verse-marker">۲۲</span>ای دختر سهیون، تو سزای گناهت را دیدی. خداوند زیادتر از این ترا در تبعید نگاه نمی‌دارد. اما تو ای ادوم، خداوند گناهانت را آشکار می‌سازد و به سزای اعمالت می‌رساند. </p>
  <a id="c5"></a>
  <h2>فصل پنجم </h2>
  <h3>طلب رحمت </h3>
  <p>
    <span class="verse-marker">۱</span>خداوندا، بیاد آور که چه بلائی بر سر ما آمده است. ببین که چگونه خوار و رسوا شده‌ایم. <span class="verse-marker">۲</span>سرزمین موروثی ما به‌دست بیگانگان افتاده است و در خانه‌های ما مردم بیگانه زندگی می‌کنند. <span class="verse-marker">۳</span>ما یتیم شده‌ایم. پدران خود را از دست داده‌ایم و مادران ما بیوه شده‌اند. <span class="verse-marker">۴</span>آبِ خود را در بدل نقره می‌نوشیم و هیزم ما به ما فروخته می‌شود. <span class="verse-marker">۵</span>بار سختی و زحمت را بر دوش خود می‌کشیم. خسته و ناتوان شده‌ایم و آسایش نداریم. <span class="verse-marker">۶</span>پیش مردم مصر و آشور دست دراز کردیم تا لقمه نانی به ما بدهند و زنده بمانیم. </p>
  <p>
    <span class="verse-marker">۷</span>پدران ما گناه کردند و از بین رفتند و حالا ما جرم گناه آن‌ها را می‌پردازیم. </p>
  <p>
    <span class="verse-marker">۸</span>غلامان ما بر ما حکومت می‌کنند و کسی نیست که ما را از زیر تسلط آن‌ها برهاند. <span class="verse-marker">۹</span>از ترس شمشیر رهزنان بیابان، نان خود را با خطر جان به‌دست می‌آوریم. <span class="verse-marker">۱۰</span>از شدت گرسنگی در تب می‌سوزیم و پوست بدن ما همچون تنور، داغ است. <span class="verse-marker">۱۱</span>دشمنان زنان و دختران جوان ما را در سهیون و شهرهای یهودا بی‌عفت کرده‌اند. <span class="verse-marker">۱۲</span>رهبران ما را از دستهای شان به دار آویخته و به مو‌سفیدان ما بی‌احترامی کرده‌اند. <span class="verse-marker">۱۳</span>از جوانان ما در آسیاب کار می‌گیرند و اطفال ما در زیر بار گران هیزم اُفتان و خیزان راه می‌روند. </p>
  <p>
    <span class="verse-marker">۱۴</span>مردان سالخوردۀ ما دیگر در کنار دروازۀ شهر دیده نمی‌شوند و جوانان از نغمه‌سرائی دست کشیده‌اند. <span class="verse-marker">۱۵</span>نشاط و سُرُور از دلهای ما رخت بربسته و رقص و پایکوبی ما به ماتم تبدیل شده است. <span class="verse-marker">۱۶</span>وای بر ما که گناه کردیم و تاج جلال و افتخار را از دست دادیم. <span class="verse-marker">۱۷</span>دلهای ما بیتاب و چشمان ما تار گشته‌اند، <span class="verse-marker">۱۸</span>زیرا کوه سهیون ویران و محل گشت و گذار شغالان شده است. </p>
  <p>
    <span class="verse-marker">۱۹</span>خداوندا، تو فرمانروای ابدی جهان هستی و تاج و تخت تو بیزوال است. <span class="verse-marker">۲۰</span>چرا ما را برای همیشه از یاد بردی؟ چرا ما را در این مدت طولانی ترک کردی؟ <span class="verse-marker">۲۱</span>ای خداوند، ما را دوباره بسوی خود بازگردان و سعادت از دست رفتۀ ما را اعاده فرما. <span class="verse-marker">۲۲</span>آیا ما را بکلی ترک کرده‌ای؟ آیا تو بی‌نهایت بر ما خشمگین هستی؟ </p>
  
  
  
  
  
  
  



</div>

<!-- Global site tag (gtag.js) - Google Analytics -->
<script async src="https://www.googletagmanager.com/gtag/js?id=UA-48092930-1"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());

  gtag('config', 'UA-48092930-1');
</script>
<!-- End Google Analytics -->

</body>
</html>