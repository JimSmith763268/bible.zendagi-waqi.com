<!doctype html>

<html lang="fa">
<head>
  <meta charset="utf-8">

  <title>کتاب دوم پادشاهان</title>

  <link rel="stylesheet" href="/css/style.css">
  <script>var nc = 25;</script>
  <script src="/js/script.js"></script>
</head>

<body dir="rtl">
<a id="top"></a>

<div id="navbar">
  <div id="navbar-container">
    <div>
      <a href="javascript:window.scroll(0,0)" style="margin-left: 1em">
        <svg class="MuiSvgIcon-root MuiSvgIcon-fontSizeMedium MuiBox-root css-1om0hkc" focusable="false" aria-hidden="true" viewBox="0 0 24 24" data-testid="ArrowUpwardIcon"><path d="m4 12 1.41 1.41L11 7.83V20h2V7.83l5.58 5.59L20 12l-8-8-8 8z"></path></svg>
      </a>    
    </div>
    <div>
      <span>فصل </span>
      <select id="list" oninput="scrollToChapter(this)">
        
        <option value="c1">۱</option>
        
        <option value="c2">۲</option>
        
        <option value="c3">۳</option>
        
        <option value="c4">۴</option>
        
        <option value="c5">۵</option>
        
        <option value="c6">۶</option>
        
        <option value="c7">۷</option>
        
        <option value="c8">۸</option>
        
        <option value="c9">۹</option>
        
        <option value="c10">۱۰</option>
        
        <option value="c11">۱۱</option>
        
        <option value="c12">۱۲</option>
        
        <option value="c13">۱۳</option>
        
        <option value="c14">۱۴</option>
        
        <option value="c15">۱۵</option>
        
        <option value="c16">۱۶</option>
        
        <option value="c17">۱۷</option>
        
        <option value="c18">۱۸</option>
        
        <option value="c19">۱۹</option>
        
        <option value="c20">۲۰</option>
        
        <option value="c21">۲۱</option>
        
        <option value="c22">۲۲</option>
        
        <option value="c23">۲۳</option>
        
        <option value="c24">۲۴</option>
        
        <option value="c25">۲۵</option>
        
      </select>    
      <span></span>
    </div>
  </div>
</div> 



<div class="button-container">
  

  
  <a href="mailto:zendagiwaqi@gmail.com">
    <svg xmlns="http://www.w3.org/2000/svg" viewBox="0 0 24 24" fill="black"><path d="M0 0h24v24H0z" fill="none"/><path d="M20 4H4c-1.1 0-1.99.9-1.99 2L2 18c0 1.1.9 2 2 2h16c1.1 0 2-.9 2-2V6c0-1.1-.9-2-2-2zm0 4l-8 5-8-5V6l8 5 8-5v2z"/></svg>
  </a>
  

  

  
  <a href="/">
    <svg class="MuiSvgIcon-root MuiSvgIcon-fontSizeMedium MuiBox-root css-1om0hkc" focusable="false" aria-hidden="true" viewBox="0 0 24 24" data-testid="HomeIcon"><path d="M10 20v-6h4v6h5v-8h3L12 3 2 12h3v8z"></path></svg>
  </a>
  


</div>


<div class="book-container">


  
  
  
  <h1>دوم پادشاهان </h1>
  
  
  
  
  
  
  
  
  
  
  
  
  
  
  
  
  
  
  
  <a id="c1"></a>
  <h2>فصل اول </h2>
  <h3>اِیلیا اخزیا را سرزنش می‌کند </h3>
  <p>
    <span class="verse-marker">۱</span>بعد از وفات اخاب، موآبیان در مقابل اسرائیل شورش کردند. </p>
  <p>
    <span class="verse-marker">۲</span>اخزیا از کلکین بالاخانۀ قصر خود افتاده و زخمی شده بود. پس چند نفر را پیش بعل زَبوب، خدای عَقرُون (شهری در فلیستیا) فرستاد و گفت بروید و از او بپرسید که آیا من از این مرض شفا می‌یابم یا نه. <span class="verse-marker">۳</span>اما فرشتۀ خداوند به اِیلیای تِشبی گفت: «برخیز و به ملاقات قاصدان پادشاه سامره برو و به آن‌ها بگو که چرا پیش بعل زَبوب می‌روند و از او مشوره می‌خواهند. آیا فکر می‌کنند که در اسرائیل خدائی وجود ندارد؟ <span class="verse-marker">۴</span>پس به آن‌ها بگو که برگردند و به پادشاه بگویند که خداوند می‌فرماید: او از بستر مریضی بر‌نمی‌خیزد و حتماً می‌میرد.» ایلیا رفت و به آن‌ها خبر داد. </p>
  <p>
    <span class="verse-marker">۵</span>قاصدان پیش شاه برگشتند و شاه از آن‌ها پرسید: «چرا برگشتید؟» <span class="verse-marker">۶</span>آن‌ها جواب دادند: «در بین راه با مردی برخوردیم و او به ما گفت: برگردید و به پادشاه خود که شما را فرستاده است بگوئید که خداوند می‌فرماید: آیا در اسرائیل خدائی نیست که تو از بعل زَبوب، خدای عِقرون مشوره می‌خواهی؟ بنابران از بستر مریضی بر‌نمی‌خیزی و حتماً می‌میری.» <span class="verse-marker">۷</span>پادشاه پرسید: «او چگونه شخصی بود؟» <span class="verse-marker">۸</span>آن‌ها جواب دادند: «او مردی بود با بدن پُرموی و یک کمربند چرمی بکمر داشت.» پادشاه گفت: «او اِیلیای تِشبی است.» </p>
  <p>
    <span class="verse-marker">۹</span>آنگاه پادشاه یکی از افسران نظامی خود را با پنجاه نفر از سپاهیانش پیش ایلیا فرستاد. او براه افتاد و ایلیا را دید که بر تپه‌ای نشسته است و به او گفت: «ای مرد خدا، پادشاه امر کرده است که پیش او بروی.» <span class="verse-marker">۱۰</span>ایلیا در جواب آن افسر گفت: «اگر من مرد خدا هستم، پس آتشی از آسمان فرود آید و ترا با پنجاه نفر همراهانت نابود کند.» ناگهان آتشی از آسمان پائین افتاد و آن افسر را با پنجاه نفر سپاهیانش هلاک کرد. </p>
  <p>
    <span class="verse-marker">۱۱</span>پادشاه باز یکی از افسران خود را با پنجاه نفر پیش ایلیا فرستاد. او رفت به ایلیا گفت: «ای مرد خدا، پادشاه امر کرده است که فوراً پیش او بروی.» <span class="verse-marker">۱۲</span>ایلیا گفت: «اگر من مرد خدا هستم، پس آتشی از آسمان فرود آید و ترا با پنجاه نفر سپاهیانت از بین ببرد.» دفعتاً آتشی از جانب خداوند پائین آمد و او را با پنجاه نفر همراهانش نابود کرد. </p>
  <p>
    <span class="verse-marker">۱۳</span>پادشاه بار سوم یک افسر را با پنجاه نفر پیش ایلیا فرستاد. افسر رفت و در برابر ایلیا زانو زد و با زاری گفت: «ای مرد خدا، از تو تمنا می‌کنم که به من و همراهانم رحم کنی. <span class="verse-marker">۱۴</span>آن دو افسری که با سپاهیان خود پیشتر از من بحضور تو آمدند با آتش آسمانی هلاک شدند، اما بر ما رحم داشته باش.» <span class="verse-marker">۱۵</span>آنگاه فرشتۀ خداوند آمد و به ایلیا گفت: «همراه او برو و نترس.» پس ایلیا برخاست و با او پیش پادشاه رفت <span class="verse-marker">۱۶</span>و به او گفت: «خداوند می‌فرماید که تو قاصدانت را پیش بعل زَبوب، خدای عِقرون فرستادی و فکر کردی که خدائی در اسرائیل وجود ندارد، بنابران از بستر مریضی‌ات زنده بر‌نمی‌خیزی و حتماً می‌میری.» </p>
  <p>
    <span class="verse-marker">۱۷</span>به این ترتیب، قراریکه خداوند به ایلیا فرموده بود، اخزیا مُرد، و برادرش یَهُورام پادشاه اسرائیل شد، زیرا اخزیا پسری نداشت. شروع سلطنت او در سال دوم سلطنت یَهُورام، پسر یهوشافاط، پادشاه یهودا بود. <span class="verse-marker">۱۸</span>بقیه وقایع دوران سلطنت اخزیا و کارروائی‌های او در کتاب تاریخ پادشاهان اسرائیل ثبت‌اند. </p>
  <a id="c2"></a>
  <h2>فصل دوم </h2>
  <h3>صُعودِ ایلیا به آسمان </h3>
  <p>
    <span class="verse-marker">۱</span>وقت آن بود که خداوند ایلیا را با گِردبادی به آسمان ببرد، هنگامی که ایلیا همراه الیشع از جِلجال خارج می‌شد، <span class="verse-marker">۲</span>ایلیا به الیشع گفت: «تو اینجا باش، زیرا خداوند به من امر فرموده است که به بیت‌ئیل بروم.» اما الیشع گفت: «به حیات خداوند و به زندگی تو قسم است که از تو جدا نمی‌شوم.» پس هر دو رهسپار بیت‌ئیل شدند. </p>
  <p>
    <span class="verse-marker">۳</span>گروهی انبیائی که در بیت‌ئیل زندگی می‌کردند پیش الیشع آمده گفتند: «آیا خبر داری که خداوند امروز استادت را از تو جدا می‌کند؟» او جواب داد: «بلی، می‌دانم، اما نباید حرفی در اینباره بزنیم.» </p>
  <p>
    <span class="verse-marker">۴</span>ایلیا به الیشع گفت: «تو همینجا بمان، زیرا خداوند به من فرموده است که به اریحا بروم.» الیشع گفت: «بحیات خداوند و به زندگی تو قسم است که ترا ترک نمی‌کنم.» پس آن‌ها به اریحا رفتند. <span class="verse-marker">۵</span>گروه انبیائی که در اریحا بودند، پیش الیشع آمدند و به او گفتند: «آیا می‌دانی که خداوند استادت را از پیش تو می‌برد؟» او جواب داد: «بلی، می‌دانم. خاموش باشید.» </p>
  <p>
    <span class="verse-marker">۶</span>باز ایلیا به الیشع گفت: «تو همینجا باش، زیرا خداوند به من امر کرده است که به اُردن سفر کنم.» اما او جواب داد: «بزندگی خداوند و بسر تو قسم است که ترا ترک نمی‌کنم.» بنابران هردوی شان رهسپار دریای اردن شدند. <span class="verse-marker">۷</span>پنجاه نفر از گروه انبیاء از اریحا هم بدنبال شان رفتند. ایلیا و الیشع در کنار دریا توقف کردند. آن پنجاه نفر هم کمی دورتر روبروی شان ایستادند. <span class="verse-marker">۸</span>آنگاه ایلیا ردای خود را گرفت و آنرا پیچاند و آب را زد. آب دو شق شد و هر دو از بستر خشک دریا گذشتند. </p>
  <p>
    <span class="verse-marker">۹</span>وقتی به آن طرف دریا رسیدند، ایلیا به الیشع گفت: «پیش از آنکه از تو جدا شوم چه می‌خواهی که برایت بدهم؟» الیشع جواب داد: «می‌خواهم نسبت به انبیای دیگر دو چند قدرت روح داشته باشم.» <span class="verse-marker">۱۰</span>ایلیا گفت: «بجا آوردن خواهشت کار سختی است، اما با آنهم اگر بچشمت دیدی که من به آسمان می‌روم آن وقت چیزی را که خواستی به‌دست خواهی آورد، در غیر آن خواهشت برآورده نخواهد شد.» </p>
  <p>
    <span class="verse-marker">۱۱</span>آن‌ها صحبت کنان براه خود می‌رفتند که دفعتاً عرادۀ آتشینی با اسپهای آتشین بین آن‌ها ظاهر گردیدند و ایلیا در گِردبادی به آسمان برده شد. <span class="verse-marker">۱۲</span>چون الیشع آن صحنه را مشاهده کرد، فریاد زد و به ایلیا گفت: «ای پدرم! ای پدرم! ای پشتیبان و حامی اسرائیل!» وقتی آن‌ها از نظرش ناپدید شدند، از غصه یخن خود را پاره کرد. </p>
  <p>
    <span class="verse-marker">۱۳</span>بعد ردای ایلیا را برداشت و به کنار دریا برگشت و در آنجا ایستاد <span class="verse-marker">۱۴</span>و آب را با ردای ایلیا زد و گفت: «کجاست خداوند، خدای ایلیا؟» بمجردیکه آب را زد، آب دریا دو شق شد و الیشع از بستر خشک دریا گذشت. <span class="verse-marker">۱۵</span>چون گروه انبیائی که در اریحا بودند از دور او را دیدند، گفتند: «روح ایلیا بر او قرار گرفته است.» بعد آن‌ها به ملاقات او رفتند و سر تعظیم در برابر او خم کردند <span class="verse-marker">۱۶</span>و به او گفتند: «ما پنجاه نفر، همه مردان نیرومند در خدمتت حاضر و آماده هستیم. لطفاً اجازه بده که بجستجوی استادت برویم. شاید روح خداوند او را برداشته بر کدام کوه یا در دره‌ای انداخته باشد.» او جواب داد: «نی، زحمت نکشید.» <span class="verse-marker">۱۷</span>اما چون آن‌ها بسیار اصرار کردند او مجبور شد و به آن‌ها اجازه داد که بروند. پس آن‌ها رفتند و برای سه روز همه جا را جستجو کردند، اما او را نیافتند. <span class="verse-marker">۱۸</span>وقتی پیش الیشع که در اریحا منتظر شان بود برگشتند، الیشع به آن‌ها گفت: «بشما نگفتم که نروید؟» </p>
  <h3>معجزۀ الیشع </h3>
  <p>
    <span class="verse-marker">۱۹</span>یک روز چند نفر از مردم اریحا پیش الیشع آمدند و گفتند: «قراری که می‌بینی این شهر دارای موقعیت خوبی است، اما آب آن ناگوار است و باعث نقصان کردن زنها می‌گردد.» <span class="verse-marker">۲۰</span>الیشع به آن‌ها گفت: «کمی نمک در یک کاسۀ نَو انداخته برای من بیاورید.» آن‌ها کاسه را با نمک برایش آوردند. <span class="verse-marker">۲۱</span>آنگاه الیشع به چشمۀ آب رفت و نمک را در آب ریخت و گفت که خداوند می‌فرماید: «من این آب را گوارا ساختم. از این ببعد باعث مرگ و نقصان کردن زنها نخواهد شد.» <span class="verse-marker">۲۲</span>بنابراین، همانطوریکه الیشع گفت آب آن سرزمین از همان روز ببعد آشامیدنی و گوارا گردید. </p>
  <p>
    <span class="verse-marker">۲۳</span>الیشع از آنجا به بیت‌ئیل رفت؛ در حالیکه در راه خود روان بود یک تعداد پسر جوان از شهر بیرون آمده او را مسخره کردند و گفتند: «ای مرد کله طاس، از این شهر خارج شو!» <span class="verse-marker">۲۴</span>الیشع به عقب برگشته به آن‌ها خیره شد و همه را بنام خداوند لعنت کرد. آنگاه دو خرس ماده از جنگل بیرون آمده و چهل و دو نفر آن‌ها را دریدند. <span class="verse-marker">۲۵</span>سپس از آنجا به کوه کَرمَل رفت و بعد به سامره برگشت. </p>
  <a id="c3"></a>
  <h2>فصل سوم </h2>
  <h3>سلطنت یَهُورام بر اسرائیل </h3>
  <p>
    <span class="verse-marker">۱</span>در سال هجدهم سلطنت یهوشافاط، پادشاه یهودا، یَهُورام، پسر اخاب بعنوان پادشاه اسرائیل در سامره بر تخت سلطنت نشست و مدت دوازده سال پادشاهی کرد. <span class="verse-marker">۲</span>او یک شخص بدکار بود که در برابر خداوند گناه ورزید، ولی نه بدتر از پدر و مادر خود، زیرا بت بعل را که پدرش ساخته بود شکست. <span class="verse-marker">۳</span>ولی همان راه گناه را که یَرُبعام، پسر نباط، پیش از او رفته بود تعقیب نمود و آنرا ترک نکرد و باعث شد که مردم اسرائیل مرتکب گناه شوند. </p>
  <p>
    <span class="verse-marker">۴</span>مِیشَع، پادشاه موآب که دارای رمه و گلۀ بسیار بود سالانه یکصد هزار بره و پشم یکصد هزار قوچ را به پادشاه اسرائیل می‌داد. <span class="verse-marker">۵</span>اما بعد از آنکه اخاب درگذشت پادشاه موآب برضد پادشاه اسرائیل شورش کرد. <span class="verse-marker">۶</span>بنابران یَهُورام سپاه اسرائیل را مجهز ساخت و از سامره به عزم جنگ رفت. <span class="verse-marker">۷</span>در عین حال پیامی به این مضمون به یهوشافاط، پادشاه یهودا فرستاد: «پادشاه موآب برضد من شورش کرده است. آیا می‌خواهی همراه من بجنگ موآبیان بروی؟» او جواب داد: «بلی، می‌روم؛ من در خدمت تو هستم. همچنین مردم و اسپهای من برای هر امری حاضر‌اند.» <span class="verse-marker">۸</span>بعد پرسید: «از کدام راه برای جنگ برویم؟» او جواب داد: «از راه بیابان ادوم.» </p>
  <p>
    <span class="verse-marker">۹</span>پس پادشاهان اسرائیل، ادوم و یهودا براه افتادند و بعد از هفت روز ذخیرۀ آب شان تمام شد و لشکر و حیوانات شان آب برای خوردن نداشتند. <span class="verse-marker">۱۰</span>آنگاه پادشاه اسرائیل پرسید: «حالا چه چاره کنیم؟ خداوند ما سه پادشاه را به اینجا آورد که به‌دست موآبیان تسلیم کند.» <span class="verse-marker">۱۱</span>یهوشافاط گفت: «آیا در اینجا کدام نبی پیدا می‌شود که از طرف ما بحضور خداوند شفاعت کند؟» یکی از مأمورین پادشاه اسرائیل جواب داد: «الیشع، پسر شافاط که شاگرد ایلیا بود اینجا است.» <span class="verse-marker">۱۲</span>یهوشافاط گفت: «او یک نبی واقعی است.» پس هر سه پادشاه پیش الیشع رفتند. </p>
  <p>
    <span class="verse-marker">۱۳</span>الیشع به پادشاه اسرائیل گفت: «من با شما کاری ندارم. بروید پیش انبیای پدر و مادر تان.» اما پادشاه اسرائیل جواب داد: «نی، زیرا خداوند ما سه پادشاه را به اینجا آورد تا به‌دست موآبیان تسلیم کند.» <span class="verse-marker">۱۴</span>الیشع گفت: «بنام خدای زنده که بندگی او را می‌کنم قسم است که اگر بخاطر احترام یهوشافاط نمی‌بود حتی برویت نگاه هم نمی‌کردم. <span class="verse-marker">۱۵</span>حالا بروید یک نوازنده را برای من بیاورید.» بعد وقتی نوازنده بنواختن شروع کرد، خداوند به الیشع قدرت بخشید <span class="verse-marker">۱۶</span>و بزبان آمد و گفت: «خداوند می‌فرماید که این وادی خشک را پُر از حوض‌های آب می‌کند، <span class="verse-marker">۱۷</span>و شما بدون اینکه باد و باران را ببینید این وادی از آب لبریز می‌شود تا شما و همچنان حیوانات تان از آن استفاده کنید.» <span class="verse-marker">۱۸</span>بعد اضافه کرد: «البته این چیزیکه گفتم جزئی‌ترین کاری است که خداوند برای شما می‌کند، زیرا او شما را بر موآبیان هم پیروز می‌سازد. <span class="verse-marker">۱۹</span>شما تمام شهرهای زیبا و مستحکم آن‌ها را فتح و درختان میوه‌دار شان را قطع می‌کنید. چشمه‌های آب آن‌ها را می‌بندید و مزارع خوب شان را با سنگ از بین می‌برید.» </p>
  <p>
    <span class="verse-marker">۲۰</span>روز دیگر، هنگام ادای قربانی صبحانه، دفعتاً آب از جانب ادوم جاری گردید و تمام آن سرزمین پُر از آب شد. </p>
  <p>
    <span class="verse-marker">۲۱</span>وقتی موآبیان خبر شدند که پادشاهان بجنگ شان آمده‌اند، همۀ آنهائی که سلاح را برده می‌توانستند جلب شدند و در امتداد سرحد موضع گرفتند. <span class="verse-marker">۲۲</span>فردای آن، هنگام صبح وقتی برخاستند، آفتاب بر سطح آب می‌درخشید و آب برنگ خون معلوم می‌شد. <span class="verse-marker">۲۳</span>آن‌ها گفتند: «ببینید، همه جا را خون گرفته است. مثلیکه آن سه لشکر بین خود جنگ کرده و یکدیگر خود را کشته‌اند. بیائید که برویم و اردوگاه شان را تاراج کنیم.» </p>
  <p>
    <span class="verse-marker">۲۴</span>اما وقتی به اردوگاه آن‌ها رسیدند، سپاه اسرائیل بر آن‌ها حمله کرد و آن‌ها را وادار به عقب‌نشینی نمودند. سپاه اسرائیل به تعقیب شان رفت و آن‌ها را کشت <span class="verse-marker">۲۵</span>و شهرهای شان را ویران کرد. وقتی سربازان اسرائیل از مزارع حاصلخیز شان می‌گذشتند هر یک از آن‌ها یک سنگ انداخت تا اینکه همه زمینهای شان از سنگ پوشیده شدند. مردم اسرائیل همچنان چشمه‌های شان را بستند و درختان میوه‌دار آن‌ها را قطع کردند. در آخر تنها پایتخت شان، قیرحارَس باقی ماند، اما بعداً آنرا محاصره کردند و با منجنیق‌ها به آن حمله نمودند. </p>
  <p>
    <span class="verse-marker">۲۶</span>وقتی پادشاه موآب دید که جنگ را می‌بازد، بنابران هفتصد نفر شمشیرزن را با خود گرفت و می‌خواست که صف دشمن را شگافته پیش پادشاه ادوم فرار کند، اما موفق نشد. <span class="verse-marker">۲۷</span>آنوقت پسر اولباری خود را بُرد و بر سر دیوار قربانی کرد. چون عساکر اسرائیلی آن را دیدند با نفرت دست از حمله کشیده به کشور خود برگشتند. </p>
  <a id="c4"></a>
  <h2>فصل چهارم </h2>
  <h3>الیشع به بیوه زنی بینوا کمک می‌کند </h3>
  <p>
    <span class="verse-marker">۱</span>یک روز بیوۀ یکی از انبیاء پیش الیشع آمد و گفت: «شوهر این خدمتگارت فوت کرده است. طوریکه می‌دانید که شوهرم یک شخص خداپرست بود. حالا یکنفری که شوهرم از او یک مبلغ پول قرض گرفته بود آمده است تا دو فرزندم را بعوض قرض شوهرم به غلامی ببرد.» <span class="verse-marker">۲</span>الیشع پرسید: «من برایت چه کنم؟ و بگو که در خانه‌ات چه داری؟» زن جواب داد: «هیچ، فقط یک کمی روغن در یک ظرف دارم و بس.» <span class="verse-marker">۳</span>الیشع گفت: «برو پیش همسایگانت و از آن‌ها هرقدر ظرف خالی که دارند به امانت بگیر. <span class="verse-marker">۴</span>بعد تو و فرزندانت بداخل خانه بروید و دروازه را ببندید. آنگاه ظرفها را از روغن پُر کنید و ظرفی را که پُر شد به یکسو بگذارید.» </p>
  <p>
    <span class="verse-marker">۵</span>پس آن زن با دو فرزند خود به خانه رفتند و دروازه را بستند. ظرفهای خالی را آوردند و آنگاه یک ظرف کوچک روغن زیتون را گرفت و از روغن آن ظرفهای خالی را پُر کرد. <span class="verse-marker">۶</span>وقتی همه ظرفها پُر شدند، زن گفت: «ظرف دیگری بیاورید.» یکی از فرزندانش گفت: «آن آخرین ظرفی بود که پُر کردی.» آنوقت روغن از جریان باز ماند. <span class="verse-marker">۷</span>بعد از آن پیش الیشع رفت و به او خبر داد. الیشع گفت: «حالا برو، روغن را بفروش و قرض را ادا کن و باقیماندۀ آن را برای مصرف خود و فرزندانت نگهدار.» </p>
  <h3>الیشع پسر زن شونمی را زنده می‌کند </h3>
  <p>
    <span class="verse-marker">۸</span>روزی الیشع به شونیم رفت. یکی از زنان ثروتمند آنجا از او دعوت کرد که با او غذا بخورد. بعد از آن، هر وقتیکه الیشع از آن شهر می‌گذشت، در خانۀ آن زن توقف می‌کرد و با او غذا می‌خورد. <span class="verse-marker">۹</span>آن زن به شوهر خود گفت: «من یقین دارم که این مردی که گاهگاهی به اینجا می‌آید یک شخص روحانی و مقدس است. <span class="verse-marker">۱۰</span>پس ما باید یک اطاق کوچک برای او بر سر بام بسازیم، و یک بستر و چوکی و چراغ هم برایش تهیه کنیم تا هر وقتیکه اینجا می‌آید برای رهایش از آن استفاده کند.» </p>
  <p>
    <span class="verse-marker">۱۱</span>باری وقتی الیشع به آنجا آمد به آن اطاق برای استراحت رفت <span class="verse-marker">۱۲</span>و به خادم خود، جیحزی گفت: «برو به آن خانم شونمی بگو که به اینجا بیاید.» وقتی او آمد روبرویش ایستاد. <span class="verse-marker">۱۳</span>الیشع به جِیحَزی گفت: «از او بپرس که من برایش چه کنم تا تلافی زحماتی که برای من کشیده و احتیاجات مرا فراهم کرده است بشود. شاید بخواهد که پیش پادشاه یا قوماندان سپاه بروم و از او شفاعت کنم.» زن جواب داد: «من در اینجا با قوم خود همه چیز دارم.» <span class="verse-marker">۱۴</span>او پرسید: «پس چه می‌توانم برایش بکنم؟» جیحزی جواب داد: «او پسری ندارد و شوهرش هم مردی سالخورده است.» <span class="verse-marker">۱۵</span>الیشع گفت: «او را بگو که بیاید.» وقتی او آمد، پیش دروازه ایستاد. <span class="verse-marker">۱۶</span>الیشع به او گفت: «سال آینده در همین وقت پسری را در آغوش خواهی داشت.» زن جواب داد: «نی، آقای من، ای مرد خدا، لطفاً مرا فریب ندهید.» </p>
  <p>
    <span class="verse-marker">۱۷</span>اما همانطوریکه الیشع گفته بود، آن زن حامله شد و در وقت معین پسری بدنیا آورد. </p>
  <p>
    <span class="verse-marker">۱۸</span>آن طفل بزرگ شد و یک روز بدیدن پدر خود که در مزرعه همراه دروگران بود، رفت. <span class="verse-marker">۱۹</span>در آنجا پیش پدر خود از سر دردی شکایت کرد. پدرش به خادم خود گفت: «او را پیش مادرش ببر.» <span class="verse-marker">۲۰</span>خادم او را برد و بر زانوان مادرش قرار داد. طفل تا ظهر بر زانوان مادر خود بود و بعد مُرد. <span class="verse-marker">۲۱</span>مادرش طفل را بالا برد و در بستر الیشع خواباند. دروازه را بست و پائین رفت. <span class="verse-marker">۲۲</span>بعد شوهر خود را صدا کرده گفت: «یکی از خادمان را با یک خر برایم بفرست تا فوراً پیش آن مرد خدا بروم و بزودی بر‌می‌گردم.» <span class="verse-marker">۲۳</span>شوهرش پرسید: «چرا امروز می‌خواهی بروی؟ نه مهتاب نو شده و نه روز شنبه است.» زنش گفت: «فرقی نمی‌کند. مجبورم که بروم.» <span class="verse-marker">۲۴</span>پس خر را پالان کرد و به خادم گفت: «خر را تیز بران و تا من نگویم در جائی توقف نکن.» <span class="verse-marker">۲۵</span>پس آن زن از آنجا حرکت کرد و به کوه کَرمَل، جائیکه الیشع در آن وقت بود و باش داشت، رفت. </p>
  <p>الیشع او را از دور دید و به خادم خود، جیحزی گفت: <span class="verse-marker">۲۶</span>«برو از آن زن که از شونم می‌آید بپرس که خیریت است؟ خودش و شوهر و پسرش چه حال دارند؟» زن جواب داد: «بلی، خیر و خیریت است.» <span class="verse-marker">۲۷</span>اما وقتی بسر کوه پیش الیشع رسید، زیر پاهایش افتید. جیحزی آمد تا او را از پاهایش دور کند، الیشع گفت: «او را بحالش بگذار، زیرا مشکل بزرگی دارد و خداوند از من پنهان کرد و به من خبر نداد.» <span class="verse-marker">۲۸</span>آنگاه زن گفت: «آیا من از شما فرزندی طلب کردم؟ آیا از شما خواهش نکردم که مرا فریب ندهید؟» <span class="verse-marker">۲۹</span>الیشع رو بطرف جیحزی کرده گفت: «عجله کن؛ عصای مرا بگیر و برو. در راه نه به کسی سلام بدهی و نه به سلام کسی جواب بگوئی. مستقیماً به آن خانه برو عصای مرا بروی طفل بگذار.» <span class="verse-marker">۳۰</span>مادر طفل گفت: «به حیات خداوند و بسر شما قسم است که بدون شما به خانه بر‌نمی‌گردم.» پس الیشع برخاست و با آن زن براه افتاد. <span class="verse-marker">۳۱</span>در عین حال جیحزی پیش از آن‌ها رفت و عصا را بروی طفل گذاشت. اما نه آوازی برخاست و نه اثری از حیات در طفل پیدا شد. پس برگشت و در راه با او برخورد و گفت: «طفل بیدار نشد.» </p>
  <p>
    <span class="verse-marker">۳۲</span>وقتی الیشع به آن خانه رسید، طفل را دید که مُرده در بسترش افتاده است. <span class="verse-marker">۳۳</span>آنگاه دروازه را بست و بحضور خداوند دعا کرد. <span class="verse-marker">۳۴</span>بعد برخاست در بستر بروی طفل دراز کشید و دهن، چشمان و دستهای خود را بر دهن، چشمان و دستهای طفل گذاشت و در حالیکه روی او خم شده و دراز کشیده بود، بدن طفل گرم شد. <span class="verse-marker">۳۵</span>سپس از بستر پائین آمد و در اطاق یک بار بالا و پائین قدم زد. بعد دوباره آمد و بروی طفل خم شد. در این وقت طفل هفت بار عطسه زد و چشمان خود را باز کرد. <span class="verse-marker">۳۶</span>آنگاه الیشع، جیحزی را خواست و گفت: «مادر طفل را بگو که بیاید.» وقتی او آمد الیشع به او گفت: «بیا طفلت را بگیر.» <span class="verse-marker">۳۷</span>او آمد و بزیر پاهایش افتاد و سر تعظیم بزمین خم کرد. بعد طفل خود را گرفت و رفت. </p>
  <h3>الیشع دو معجزۀ دیگر نشان می‌دهد </h3>
  <p>
    <span class="verse-marker">۳۸</span>وقتی الیشع به جِلجال برگشت، در آنجا قحطی آمده بود. یک روز هنگامی که انبیاء جوان را تعلیم می‌داد، به خادم خود گفت: «آن دیگ بزرگ را بر آتش بگذار و برای این جوانان آش بپز.» <span class="verse-marker">۳۹</span>یکی از آن‌ها برای سبزی چیدن به مزرعه رفت. در آنجا یک بوتۀ وحشی را یافت و دامن خود را از کدوی صحرایی پُر کرد. بعد آمد و آن‌ها را تکه تکه برید و بدون آنکه بداند آن‌ها چه بودند در بین دیگ آش انداخت. <span class="verse-marker">۴۰</span>سپس آش را از دیگ کشیدند و آوردند که بخورند. اما به مجردیکه آنرا چشیدند فریاد زدند: «ای مرد خدا، در بین دیگ زهر است!» پس آنرا خورده نتوانستند. <span class="verse-marker">۴۱</span>الیشع گفت: «بروید کمی آرد برایم بیاورید.» او آرد را در دیگ انداخت و گفت: «حالا بخورید.» وقتی خوردند دیدند که براستی هیچ آسیبی به آن‌ها نرسید. </p>
  <p>
    <span class="verse-marker">۴۲</span>روزی مردی از بَعل شَلیشه آمد و برای الیشع بیست قرص نان جَو از محصول نَو و خوشه‌های تازه را در یک جوال آورد. الیشع به او گفت: «اینها را به مردم بده که بخورند.» <span class="verse-marker">۴۳</span>اما خادمش گفت: «آیا فکر می‌کنی که این چند قرص نان برای یکصد نفر کافی است؟» الیشع باز گفت: «آن‌ها را به مردم بده که بخورند، زیرا خداوند می‌فرماید که همه سیر می‌شوند و چیزی هم باقی می‌ماند.» <span class="verse-marker">۴۴</span>پس خادم نان را پیشروی آن‌ها گذاشت و طوریکه خداوند فرموده بود همۀ شان خوردند و چیزی هم باقی ماند. </p>
  <a id="c5"></a>
  <h2>فصل پنجم </h2>
  <h3>شفای نعمان </h3>
  <p>
    <span class="verse-marker">۱</span>نعمان، سپه‌سالار لشکر پادشاه سوریه، مرد بزرگ و شخص معتمد شاه بود، زیرا بخاطر لیاقت و کاردانی او، کشور سوریه به پیروزی‌های زیادی نایل شده بود. با اینکه او یک شخص دلاور و جنگجو بود، مگر از مرض بَرَص، (یعنی جذام) رنج می‌برد. <span class="verse-marker">۲</span>قوای سوریه در یکی از حملات خود، دختر جوانی را از کشور اسرائیل به اسارت بردند و او خدمتگار زن نعمان شد. <span class="verse-marker">۳</span>او یک روز به خانم نعمان گفت: «کاش آقایم پیش آن نبی که در سامره زندگی می‌کند، می‌رفت، زیرا او می‌تواند آقایم را از مرضی که دارد شفا بدهد.» <span class="verse-marker">۴</span>بنابران نعمان پیش پادشاه رفت و آنچه را که آن دختر اسرائیلی گفته بود برایش بیان کرد. <span class="verse-marker">۵</span>پادشاه به او گفت: «برو و نامه‌ای هم از جانب من با خود ببر.» پس نعمان ده وزنۀ نقره و شش هزار مثقال طلا و ده دست لباس را با خود گرفته رهسپار سامره شد. <span class="verse-marker">۶</span>نامه را به پادشاه رساند که مضمونش این بود: «حامل این نامه نعمان، یکی از مأمورین من است که به تو معرفی می‌کنم، و توقع دارم که او را از مرض جذام شفا بدهی.» <span class="verse-marker">۷</span>وقتی پادشاه نامه را خواند، لباس خود را پاره کرد و گفت: «آیا من خدا هستم که اختیار مرگ و زندگی بدستم باشد. پادشاه سوریه فکر می‌کند که من می‌توانم این مرد را شفا بدهم. شاید او بهانه‌ای می‌جوید تا با من جنگ کند.» </p>
  <p>
    <span class="verse-marker">۸</span>اما وقتی الیشع نبی از ماجرا خبر شد به پادشاه پیام فرستاد و گفت: «چرا غصه می‌خوری؟ آن مرد را پیش من بفرست و من به او ثابت می‌کنم که در اسرائیل یک نبی واقعی وجود دارد.» <span class="verse-marker">۹</span>پس نعمان با اسپها و عراده‌های خود آمد و پیش دروازۀ خانۀ الیشع توقف کرد. <span class="verse-marker">۱۰</span>الیشع قاصدی را پیش نعمان فرستاد و گفت به او بگو که هفت بار خود را در دریای اُردن بشوید. آنگاه پوست بدنش بحالت عادی برگشته از مرض بکلی شفا خواهد یافت. <span class="verse-marker">۱۱</span>ولی نعمان قهر شد و آنجا را ترک کرد و گفت: «من فکر می‌کردم که او پیش من بیرون می‌آید و بحضور خداوند، خدای خود دعا می‌کند و دست خود را بر جای جذام تکان داده مرا شفا می‌دهد. <span class="verse-marker">۱۲</span>برعلاوه آیا آب ابانه و فَرفَر، دو دریای دمشق، بهتر از آب همه دریاهای اسرائیل نیست؟» بنابراین، با قهر و غضب براه خود رفت. <span class="verse-marker">۱۳</span>اما خادمانش پیش او آمدند و گفتند: «اگر آن نبی به تو کار مشکلی را پیشنهاد می‌کرد آیا تو نمی‌پذیرفتی؟ در حالیکه او راه آسانی را بتو نشان داد و تنها گفت که برو خود را بشوی و شفا می‌یابی.» <span class="verse-marker">۱۴</span>پس نعمان رفت و قرار هدایت الیشع هفت بار در دریای اُردن غوطه‌ور شد. آنگاه گوشت بدنش مثل گوشت یک طفل کوچک برگشته پاک و سالم شد. </p>
  <p>
    <span class="verse-marker">۱۵</span>بعد نعمان با تمام همراهان خود پیش الیشع برگشت. در برابر او ایستاد و گفت: «حالا می‌دانم که در تمام روی زمین بغیر از خدای اسرائیل خدای دیگری وجود ندارد. پس از تو خواهش می‌کنم که تحفۀ این خدمتگارت را قبول کنی.» <span class="verse-marker">۱۶</span>اما الیشع گفت: «بنام خداوند که من بندۀ او هستم قسم است که هیچ تحفه‌ای را از تو قبول نمی‌کنم.» <span class="verse-marker">۱۷</span>نعمان گفت: «اگر تحفۀ مرا نمی‌پذیری، اقلاً اجازه بده که دو بار قاطر از خاک اینجا را با خود ببرم، زیرا بعد از این بجز برای خداوند، برای هیچ خدای دیگر قربانی سوختنی و هدیه تقدیم نمی‌کنم. <span class="verse-marker">۱۸</span>اما امیدوارم که خداوند مرا ببخشد، زیرا وقتی پادشاه به معبد رِمون برای پرستش می‌رود من او را همراهی می‌کنم و او در وقت عبادت ببازوی من تکیه می‌کند. باز هم دعا می‌کنم که خداوند مرا بخاطر این کار ببخشد.» <span class="verse-marker">۱۹</span>الیشع به او گفت: «به سلامتی برو.» </p>
  <h3>حرص جیحزی </h3>
  <p>اما وقتی نعمان کمی از آنجا دور شد <span class="verse-marker">۲۰</span>جیحزی، خادم الیشع با خود گفت: «آقای من هدیه‌ای را که نعمان برایش می‌داد نگرفت و به او اجازه داد که مفت و رایگان برود. اما به خداوند قسم است که من می‌روم و یک چیزی از او می‌گیرم.» <span class="verse-marker">۲۱</span>پس جیحزی بدنبال نعمان رفت. وقتی نعمان دید که شخصی از عقب او می‌دود، برای ملاقات او از عرادۀ خود پیاده شد و گفت: «خیریت است؟» <span class="verse-marker">۲۲</span>او جواب داد: «بلی، خیریت است، اما آقایم مرا فرستاد تا به تو بگویم که دو نفر نبی از کوهستان افرایم پیش او آمدند، بنابراین، از تو خواهش می‌کند که یک وزنۀ نقره و دو دست لباس برای شان بدهی.» <span class="verse-marker">۲۳</span>نعمان گفت: «من بتو دو وزنۀ نقره می‌دهم، لطفاً آنرا قبول کن.» او بسیار اصرار کرد و بعد وزنه‌های نقره را در دو خریطه انداخت و با دو دست لباس به دو نفر از خادمان خود داد تا آن‌ها را پیشاپیش جیحزی حمل کنند. <span class="verse-marker">۲۴</span>وقتی به تپۀ جای اقامت الیشع رسید خریطه‌ها را از آن‌ها گرفت و در خانه گذاشت و خادمان نعمان را مرخص کرد و آن‌ها براه خود رفتند. </p>
  <p>
    <span class="verse-marker">۲۵</span>بعد داخل شد و در برابر آقای خود ایستاد. الیشع پرسید: «جیحزی، کجا رفته بودی؟» او جواب داد: «من جائی نرفته بودم.» <span class="verse-marker">۲۶</span>الیشع به او گفت: «آیا نفهمیدی که وقتی نعمان برای استقبالت از عرادۀ خود پیاده شد روح من هم در آنجا بود؟ حالا وقت آن نیست که از کسی پول، لباس، باغ زیتون، تاکستان، گوسفند، گاو، کنیز و یا غلام قبول کنی. <span class="verse-marker">۲۷</span>پس تو به مرضی که نعمان داشت مبتلا می‌شوی و تو و اولاده‌ات برای همیشه از آن مرض رنج خواهید برد.» بنابران جیحزی دفعتاً به مرض جذام مبتلا شد و با پوست سفید مثل برف از حضور او رفت. </p>
  <a id="c6"></a>
  <h2>فصل ششم </h2>
  <h3>معجزۀ سر تبر </h3>
  <p>
    <span class="verse-marker">۱</span>یک روز انبیاء جوان به الیشع گفتند: «طوریکه می‌بینی جای سکونت ما در اینجا تنگ است، <span class="verse-marker">۲</span>بنابران به ما اجازه بده که بکنار دریای اُردن برویم. در آنجا چوب زیاد است می‌توانیم از آن چوبها خانه‌ای برای سکونت بسازیم.» او جواب داد: «بسیار خوب، بروید.» <span class="verse-marker">۳</span>بعد یکی از انیباء از او خواهش کرد که او هم با آن‌ها برود. او گفت: «خوب، می‌روم.» <span class="verse-marker">۴</span>پس آن‌ها یکجا براه افتادند. وقتی به اُردن رسیدند، شروع به‌کار کردند. <span class="verse-marker">۵</span>اما هنگامیکه یکی از آن‌ها چوبی را قطع می‌کرد، تبرش از دسته جدا شد و در آب افتاد. او فریاد زد: «ای آقا، آن تبر را امانت گرفته بودم.» <span class="verse-marker">۶</span>الیشع پرسید: «در کجا افتاد؟» او آن جائیرا که تبر افتاده بود به او نشان داد آنگاه الیشع یک تکه چوب را برید و در آب انداخت و تبر سر آب آمد. <span class="verse-marker">۷</span>الیشع به آن مرد گفت: «آنرا از آب بگیر.» آن مرد دست خود دراز کرد و تبر را گرفت. </p>
  <h3>شکست سپاه ارام </h3>
  <p>
    <span class="verse-marker">۸</span>یکبار وقتی پادشاه ارام با اسرائیل در حال جنگ بود با مأمورین خود مشوره کرد و گفت: «در فلان جا با سپاه خود موضع می‌گیرم.» <span class="verse-marker">۹</span>اما الیشع فوراً به پادشاه اسرائیل خبر داده گفت: «احتیاط کنی که از فلان جا نگذری، زیرا پادشاه ارام به آنجا حمله می‌کند.» <span class="verse-marker">۱۰</span>پس پادشاه اسرائیل به سپاه خود پیام فرستاد که خبردار باشند. به این ترتیب الیشع چندین بار پادشاه را از خطریکه متوجه او بود باخبر ساخت. </p>
  <p>
    <span class="verse-marker">۱۱</span>پادشاه آرام از این بابت بسیار متأثر شد. بنابران مأمورین خود را جمع کرده از آن‌ها پرسید: «حالا به من بگوئید که چه کسی از بین ما با پادشاه اسرائیل همدست است؟» <span class="verse-marker">۱۲</span>یکی از آن‌ها جواب داد: «ای پادشاه، هیچ کسی از ما طرفدار پادشاه اسرائیل نیست، بلکه الیشع نبی که در اسرائیل است، هر چیزی را حتی اگر در خوابگاه خود هم بگوئی، به پادشاه اسرائیل خبر می‌دهد.» <span class="verse-marker">۱۳</span>پادشاه گفت: «برو و هر جائی که است پیدایش کن تا عساکر بفرستم و او را دستگیر کنند.» وقتی به او گفتند که الیشع در دوتان است، <span class="verse-marker">۱۴</span>پس او یک سپاه بزرگ را مجهز با اسپها و عراده‌ها به آنجا فرستاد و هنگام شب به آنجا رسیدند، و شهر را محاصره کردند. </p>
  <p>
    <span class="verse-marker">۱۵</span>صبح وقت روز دیگر، وقتی خادم الیشع بیرون رفت، دید که سپاه ارام با اسپها و عراده‌ها شهر را محاصره کرده‌اند. او پیش الیشع برگشت و گفت: «آه‌ای آقا، چه چاره کنیم؟» <span class="verse-marker">۱۶</span>الیشع جواب داد: «نترس، ما زیادتر از آن‌ها طرفدار داریم.» <span class="verse-marker">۱۷</span>آنگاه دعا کرد و گفت: «خداوندا، چشمانش را باز کن تا ببیند.» پس خداوند چشمان خادمش را باز کرد و دید کوههای اطراف الیشع پُر از اسپها و عراده‌های آتشین بود. <span class="verse-marker">۱۸</span>بعد چون ارامیان برای حمله آمدند، الیشع بحضور خداوند دعا کرد گفت: «به دربار تو التجا می‌کنم که این مردم را از دو چشم کور بسازی.» خداوند دعای او را قبول فرمود و همۀ آن‌ها کور شدند. <span class="verse-marker">۱۹</span>الیشع به آن‌ها گفت: «شما راه را غلط کرده‌اید. این شهر آن جائی نیست که شما قصد حملۀ آنرا دارید. بدنبال من بیائید و من شما را پیش آن شخصی که در جستجویش هستید راهنمائی می‌کنم.» او آن‌ها را به سامره برد. </p>
  <p>
    <span class="verse-marker">۲۰</span>به مجردیکه پای شان به سامره رسید، الیشع دعا کرد و گفت: «خداوندا، چشمان اینها را بینا کن تا ببینند.» خداوند آن‌ها را بینا ساخت و دیدند که در سامره هستند. <span class="verse-marker">۲۱</span>وقتی پادشاه اسرائیل آن‌ها را دید از الیشع پرسید: «آقا، آیا آن‌ها را بکشم؟ آیا آن‌ها را بکشم؟» <span class="verse-marker">۲۲</span>او جواب داد: «نی، اسیران جنگ را نباید کشت، بلکه آن‌ها را نان و آب بده و دوباره پیش پادشاه شان بفرست.» <span class="verse-marker">۲۳</span>پس پادشاه برای آن‌ها دعوت بزرگی ترتیب داد و بعد از آنکه همه خوردند و نوشیدند، پیش پادشاه خود برگشتند. بنابران ارامیان تا یک زمانی به کشور اسرائیل حمله نکردند. </p>
  <h3>محاصرۀ سامره </h3>
  <p>
    <span class="verse-marker">۲۴</span>اما بعد از مدتی بِنهَدَد، پادشاه ارام سپاه خود را آماده و مجهز ساخت و برای جنگ به سامره لشکرکشی نمود و آنرا محاصره کرد. <span class="verse-marker">۲۵</span>در نتیجۀ محاصره قحطی شدیدی در سامره پیدا شد، بحدیکه قیمت یک کلۀ خر به هشتاد سکۀ نقره و قیمت دو صد گرام سنگدان کبوتر به پنج سکۀ نقره رسیده بود. <span class="verse-marker">۲۶</span>یک روز هنگامی که پادشاه اسرائیل بالای دیوار شهر قدم می‌زد، یک زن فریاد زد: «ای پادشاه به من کمک کن!» <span class="verse-marker">۲۷</span>او جواب داد: «از خداوند کمک بطلب. از دست من چیزی پوره نیست. نه گندم و نه شراب دارم که بتو بدهم.» <span class="verse-marker">۲۸</span>بعد از زن پرسید: «چه شکایت داری؟» او جواب داد: «این زن پیشنهاد کرد و گفت: «تو امروز پسرت را بیاور که بخوریم، و من فردا پسر خود را می‌آورم و هر دوی ما او را می‌خوریم.» <span class="verse-marker">۲۹</span>من قبول کردم. پسرم را پُختیم و خوردیم. فردای آن وقتی به او گفتم که پسرش را بیاورد که بخوریم، او پسر خود را پنهان کرد.» <span class="verse-marker">۳۰</span>وقتی پادشاه داستان آن زن را شنید لباس خود را پاره کرد. (چون پادشاه بر سر دیوار بود، مردم دیدند که او زیر لباس خود کالای نمدی پوشیده بود.) <span class="verse-marker">۳۱</span>پادشاه گفت: «اگر امروز سر الیشع را از تنش جدا نکنم، خداوند مرا به روز بد گرفتار کند.» <span class="verse-marker">۳۲</span>آنگاه یک نفر را برای دستگیری الیشع فرستاد. </p>
  <p>در عین حال الیشع با مو‌سفیدان قوم در خانۀ خود نشسته بود. پیش از آنکه قاصد شاه برسد، الیشع به آن‌ها گفت: «آیا می‌دانید که این قاتل، یک نفر را برای کشتن من فرستاده است؟ وقتی قاصد شاه آمد شما باید دروازه را برویش ببندید و نگذارید که داخل شود، زیرا آقایش هم بدنبال او می‌آید.» <span class="verse-marker">۳۳</span>هنوز حرف او تمام نشده بود که قاصد و بدنبال او خود پادشاه رسید. پادشاه گفت: «چون این مصیبت را خداوند خودش بر سر ما آورده است، پس حاجت نیست که از او انتظار کمک را داشته باشیم.» </p>
  <a id="c7"></a>
  <h2>فصل هفتم </h2>
  <p>
    <span class="verse-marker">۱</span>الیشع جواب داد: «خداوند می‌فرماید که فردا در همین ساعت یک سیر آرد تَرمیده یا دو سیر آرد جَو به قیمت یک سکۀ نقره به دروازۀ شهر سامره فروخته می‌شود.» <span class="verse-marker">۲</span>افسری که دست پادشاه را گرفته بود به الیشع گفت: «اگر خداوند از آسمان غله هم بفرستد این کار امکان ندارد.» اما الیشع جواب داد: «تو با چشمانت خواهی دید اما آنرا بلب نخواهی زد.» </p>
  <h3>ارامیان فرار می‌کنند </h3>
  <p>
    <span class="verse-marker">۳</span>در پیش دروازۀ شهر چهار مرد جذامی نشسته بودند. به یکدیگر خود گفتند: «چرا اینجا به انتظار مرگ بنشینیم؟ <span class="verse-marker">۴</span>چه در اینجا بمانیم یا بداخل شهر برویم، در هر صورت از گرسنگی می‌میریم، پس بیائید که به اردوی ارامیان برویم. اگر ما را زنده گذاشتند، از آن چه بهتر و اگر کشتند باز هم فرقی نمی‌کند، زیرا اگر آن‌ها ما را نکشند البته از گرسنگی خواهیم مرد.» <span class="verse-marker">۵</span>پس هنگام شام بسوی اردوی ارامیان براه افتادند. وقتی به نزدیک اردو رسیدند هیچ کسی را ندیدند. <span class="verse-marker">۶</span>زیرا خداوند کاری کرد که ارامیان صدای چرخهای عراده‌ها و آواز سُم اسپها و غریو لشکر بزرگی را شنیدند، لهذا به یکدیگر خود گفتند: «پادشاه اسرائیل، پادشاهان حِتیان و مصر را اجیر کرده است تا با ما بجنگند.» <span class="verse-marker">۷</span>بنابران در وقت شام همۀ آن‌ها فرار کردند و خیمه، اسپ، خر و اردوگاه خود را با همه چیزهای آن بجا گذاشتند و از ترس جان گریختند. <span class="verse-marker">۸</span>وقتی آن مردان جذامی به اردوگاه رسیدند، در یک خیمه داخل شدند. خوردند و نوشیدند و نقره، طلا و لباسی را هم که یافتند با خود برده پنهان کردند. باز دوباره آمدند و به خیمۀ دیگر داخل شدند و هر چیزی را که به‌دست آوردند با خود بردند و آن‌ها را هم پنهان کردند. </p>
  <p>
    <span class="verse-marker">۹</span>بعد به یکدیگر گفتند: «این کاری که ما می‌کنیم درست نیست. امروز روز خوشی و خوشخبری است. اگر خاموش بنشینیم و تا صبح صبر کنیم گناهکار و مجرم شمرده می‌شویم. پس باید برویم و به مأمورین قصر شاهی خبر بدهیم.» <span class="verse-marker">۱۰</span>آن‌ها رفتند و پهره‌داران دروازۀ شهر را صدا کردند و به آن‌ها گفتند: «ما به اردوگاه ارامیان رفتیم، اما در آنجا نه کسی را دیدیم و نه آوازی را شنیدیم. اسپها و خرهای شان بسته بودند و خیمه‌های آن‌ها همه همانطوریکه افراشته بودند قرار دارند.» <span class="verse-marker">۱۱</span>پهره‌داران به کارکنان قصر سلطنتی خبر دادند. <span class="verse-marker">۱۲</span>پادشاه همان شب رفت و به مأمورین خود گفت: «من می‌دانم که ارامیان چه نقشه‌ای دارند. آن‌ها از موضوع قحطی خبر دارند، بنابران از اردوگاه خود رفته و در دشت خود را پنهان کرده‌اند و قصد دارند که وقتی ما از شهر بیرون شویم ما را زنده دستگیر کنند و بعد بداخل شهر بروند.» </p>
  <p>
    <span class="verse-marker">۱۳</span>یکی از مأمورین گفت: «ما باید چند نفر را با پنج رأس اسپهای که باقی مانده‌اند بفرستیم و معلوم کنیم که وضع آنجا چطور است. اگر خطری برای آن‌ها پیش آید و کشته شوند چندان فرقی نمی‌کند، زیرا اگر در اینجا هم بمانند همراه ما می‌میرند.» <span class="verse-marker">۱۴</span>آنگاه چند نفر را انتخاب کردند و پادشاه آن‌ها را در دو عراده سوار کرد و هدایت داد که بروند و معلوم کنند که لشکر ارامیان کجا رفته‌اند. <span class="verse-marker">۱۵</span>آن‌ها تا دریای اُردن رفتند و تمام راه پُر از البسه و تجهیزات نظامی ارامیان بود که آن‌ها را از روی عجله بروی سرک انداخته و فرار کرده بودند. پس قاصدان برگشتند و مشاهدات خود را به شاه گزارش دادند. </p>
  <p>
    <span class="verse-marker">۱۶</span>آنگاه همۀ مردم سامره بیرون رفتند و به تاراج اردوگاه ارامیان شروع کردند، و قراریکه خداوند فرموده بود قیمت یک سیر آرد اعلی و دو سیر آرد جَو به یک سکۀ نقره رسید. <span class="verse-marker">۱۷</span>پادشاه افسری را که معاون او بود مأمور ساخت تا از دروازۀ شهر مراقبت کند، ولی او همانطوریکه الیشع، در وقتیکه پادشاه برای دستگیری‌اش آمد، پیشگوئی کرده بود بزیر پاهای مردم لگدمال شد و مُرد. <span class="verse-marker">۱۸</span>زیرا الیشع به پادشاه گفته بود که به دروازۀ سامره یک سیر آرد اعلی یا دو سیر آرد جَو به قیمت یک سکۀ نقره بفروش می‌رسد. <span class="verse-marker">۱۹</span>و آن افسر جواب داد: «اگر خداوند از آسمان غله هم بر زمین بفرستد این کار امکان ندارد.» الیشع در جوابش گفت: «تو با چشمانت خواهی دید، اما از آن نخواهی خورد.» <span class="verse-marker">۲۰</span>آن پیشگوئی واقعاً عملی شد و او بزیر پاهای مردم جان داد. </p>
  <a id="c8"></a>
  <h2>فصل هشتم </h2>
  <h3>زن شونمی به خانۀ خود بر‌می‌گردد </h3>
  <p>
    <span class="verse-marker">۱</span>الیشع به آن زنی که پسرش را زنده کرده بود گفت: «فامیلت را گرفته به یک مُلک دیگر برو، زیرا خداوند بر زمین یک قحطی را می‌آورد که مدت هفت سال دوام می‌کند.» <span class="verse-marker">۲</span>پس آن زن به پیروی از هدایت الیشع به کشور فلسطینی‌ها رفت و برای هفت سال در آنجا ماند. </p>
  <p>
    <span class="verse-marker">۳</span>بعد از ختم هفت سال آن زن وقتی از کشور فلسطینی‌ها برگشت، پیش پادشاه رفت تا از او خواهش کند که خانه و مُلک او را برایش مسترد نماید. <span class="verse-marker">۴</span>در این وقت پادشاه با جیحزی، خادم الیشع صحبت می‌کرد و از او خواست تا از کارهای بزرگی که الیشع انجام داده بود برایش بیان کند. <span class="verse-marker">۵</span>در حینیکه جیحزی قصه می‌کرد که الیشع چطور طفل مرده‌ای را زنده ساخت، ناگهان مادر همان طفل از دروازه وارد شد و عریضۀ خود را در بارۀ استرداد دارائی‌اش بحضور پادشاه تقدیم کرد. جیحزی گفت: «ای پادشاه، این همان زنی است که الیشع پسرش را زنده کرد!» <span class="verse-marker">۶</span>پادشاه از آن زن پرسید: «آیا این حرف او حقیقت دارد؟» او در جواب سوال پادشاه حرف جیحزی را تصدیق کرد. بنابران پادشاه به یکی از مأمورین خود هدایت داده گفت: «همه دارائی او را برایش مسترد کن. برعلاوه عایدات و حاصلات زمین او را از همان روزیکه از اینجا رفت تا حال حاضر به او بده.» </p>
  <h3>الیشع و بنهدد، پادشاه سوریه </h3>
  <p>
    <span class="verse-marker">۷</span>الیشع وقتی به دمشق رفت بنهدد، پادشاه ارام مریض بود. چون به پادشاه خبر دادند که الیشع به آنجا آمده است، <span class="verse-marker">۸</span>به حَزایل گفت: «تحفه‌ای با خود گرفته پیش الیشع برو و از او خواهش کن تا از خداوند بپرسد که آیا من از این مریضی شفا می‌یابم یا نه.» <span class="verse-marker">۹</span>پس حَزایل هر قسم تحفه‌های نفیس پیداوار دمشق را بر چهل شتر بار کرد و به ملاقات الیشع رفت. در برابر او ایستاد و گفت: «خدمتگارت بنهدد، پادشاه ارام مرا بحضور تو فرستاد تا بپرسم که آیا او از مرضی که دارد شفا می‌یابد یا نه.» <span class="verse-marker">۱۰</span>الیشع گفت: «بلی، او شفا می‌یابد، اما خداوند به من فرمود که او حتماً می‌میرد.» <span class="verse-marker">۱۱</span>بعد الیشع خیره به او نگاه کرد تا آنکه حَزایل خجل شد و آنگاه الیشع بگریه افتاد. <span class="verse-marker">۱۲</span>حَزایل پرسید: «آقا، چرا گریه می‌کنی؟» او جواب داد: «چون می‌دانم که تو چه مصیبتی بر سر مردم اسرائیل می‌آوری، من بخاطر آن گریه می‌کنم. زیرا تو قلعه‌های شان را آتش می‌زنی، جوانان شان را با شمشیر می‌کشی، اطفال آن‌ها را تکه تکه می‌کنی و شکم زنان حاملۀ شانرا می‌دری.» <span class="verse-marker">۱۳</span>حَزایل گفت: «من چه سگ هستم که آن کار را بکنم.» الیشع جواب داد: «خداوند به من الهام فرمود که تو پادشاه ارام می‌شوی.» <span class="verse-marker">۱۴</span>بعد حَزایل از پیش الیشع رفت و به نزد آقای خود، بنهدد برگشت. شاه از او پرسید: «الیشع در بارۀ من چه گفت؟» او جواب داد: «او گفت که تو شفا می‌یابی.» <span class="verse-marker">۱۵</span>اما فردای آن حَزایل لحاف بنهدد را گرفت و آنرا در آب تر کرد و رویش را پوشاند تا نَفَسش قطع شد و مُرد و حَزایل خودش جانشین او شد. </p>
  <h3>یَهُورام، پادشاه یهودا </h3>
  <h4>(همچنین در دوم تواریخ ۲۱:‌۱‌-‌۲۰) </h4>
  <p>
    <span class="verse-marker">۱۶-۱۷</span>در سال پنجم سلطنت یُورام، پسر اخاب بود که یَهُورام، پسر یهوشافاط پادشاه یهودا شد. او سی و دو ساله بود که به سلطنت رسید و مدت هشت سال در اورشلیم پادشاهی کرد. <span class="verse-marker">۱۸</span>او مثل خانوادۀ اخاب، راه و روش پادشاهان اسرائیل را در پیش گرفت. دختر اخاب زن او بود و با اعمال زشت خود خداوند را ناراضی ساخت. <span class="verse-marker">۱۹</span>با وجود اینها خداوند یهودا را از بین نبرد، زیرا به بندۀ خود داود وعده داده بود که اولادۀ او همیشه پادشاهی می‌کنند و چراغ او در اورشلیم دایم روشن می‌باشد. </p>
  <p>
    <span class="verse-marker">۲۰</span>در دوران سلطنت او مردم ادوم برضد دولت یهودا شورش کردند و برای خود یک حکومت مستقل تشکیل دادند. <span class="verse-marker">۲۱</span>بنابران یُورام با تمام عراده‌های خود بطرف صعیر حرکت کرد. اما در آنجا اردوی ادوم او را با سپاهش محاصره کرد. یُورام از تاریکی شب استفاده نمود و صف دشمن را شگافته فرار کرد و لشکرش هم به خانه‌های خود گریختند. <span class="verse-marker">۲۲</span>از آن ببعد ادومیان تا به امروز استقلال خود را حفظ کردند. در همان وقت مردم لِبنَه هم دست بشورش زدند. <span class="verse-marker">۲۳</span>بقیۀ وقایع دوران سلطنت یُورام و کارهای او در کتاب تاریخ پادشاهان یهودا ثبت‌اند. <span class="verse-marker">۲۴</span>بعد یُورام درگذشت و با اجداد خود پیوست و با آن‌ها در شهر داود بخاک سپرده شد. پسرش، اخزیا بجای او بر تخت سلطنت نشست. </p>
  <h3>اخزیا، پادشاه یهودا </h3>
  <h4>(همچنین در دوم تواریخ ۲۲:‌۱‌-‌۶) </h4>
  <p>
    <span class="verse-marker">۲۵</span>در سال دوازدهم سلطنت یُورام، پسر اخاب، اخزیا، پسر یَهُورام پادشاه یهودا شد. <span class="verse-marker">۲۶</span>او در سن بیست و دو سالگی به سلطنت رسید و مدت یک سال در اورشلیم پادشاهی کرد. نام مادرش عتَلیا، دختر اخاب و نواسۀ عُمری پادشاه اسرائیل بود. <span class="verse-marker">۲۷</span>او هم راه و روش فامیل اخاب را دنبال کرد و مثل او مرتکب کارهای زشت شد و خداوند را از خود متنفر ساخت ـ زیرا او داماد اخاب بود. </p>
  <p>
    <span class="verse-marker">۲۸</span>اخزیا به اتفاق یُورام، پادشاه اسرائیل به جنگ حَزایل، پادشاه ارام به راموت جلعاد رفت. اما در آنجا به‌دست ارامیان زخمی شد. <span class="verse-marker">۲۹</span>یُورام برای تداوی زخمِ که در رامه خورده بود به شهر یِزرعیل برگشت و اخزیا، پسر یَهُورام پادشاه یهودا برای عیادت او به آنجا رفت. </p>
  <a id="c9"></a>
  <h2>فصل نهم </h2>
  <h3>ییهُو، پادشاه اسرائیل </h3>
  <p>
    <span class="verse-marker">۱</span>در عین حال الیشع نبی یکی از انبیاء را خواست و به او گفت: «آماده شو، این بوتل روغن را بگیر و به راموت جلعاد برو. <span class="verse-marker">۲</span>وقتی به آنجا رسیدی بسراغ ییهُو، پسر یهوشافاط، نواسۀ نِمشی برو. او را به یک اطاق خلوت، جدا از همراهانش ببر. <span class="verse-marker">۳</span>بعد بوتل روغن را گرفته بر سر او بریز و بگو: «من بفرمان خداوند ترا بعنوان پادشاه اسرائیل مسح می‌کنم.» وقتی کار تمام شد دروازه را باز کرده بدون معطلی از آنجا فرار کن.» </p>
  <p>
    <span class="verse-marker">۴</span>پس آن نبی جوان به راموت جلعاد رفت. <span class="verse-marker">۵</span>او در حالی به آنجا رسید که ییهُو با افسران نظامی نشسته بود و جلسه داشت. نبی گفت: «آقا، من پیامی برایت دارم.» ییهُو پرسید: «برای کدامیک از ما؟» او جواب داد: «برای تو، آقا.» <span class="verse-marker">۶</span>پس ییهُو برخاست به داخل خانه رفت و آن مرد جوان روغن را بر سر او ریخت و گفت: «خداوند، خدای اسرائیل چنین می‌فرماید: من ترا بعنوان پادشاه قوم برگزیدۀ او، یعنی اسرائیل انتخاب می‌کنم. <span class="verse-marker">۷</span>تو باید خاندان آقایت، اخاب را از بین ببری تا من انتقام خون انبیاء و دیگر بندگانم را از ایزابل بگیرم. <span class="verse-marker">۸</span>تمام خانوادۀ اخاب هلاک می‌گردند و مرد، زن، غلام و آزاد شان را نابود می‌کنم. <span class="verse-marker">۹</span>خاندان اخاب را بسرنوشت خانوادۀ یَرُبعام، پسر نباط و فامیل بعشا، پسر اخیا گرفتار می‌سازم. <span class="verse-marker">۱۰</span>گوشت بدن ایزابل را در سرزمین یِزرعیل سگها می‌خورند و کسی او را دفن نمی‌کند.» نبی جوان این را گفت و دروازه را باز کرد و گریخت. </p>
  <p>
    <span class="verse-marker">۱۱</span>ییهُو پیش مأمورین شاه برگشت و یکی از آن‌ها پرسید: «خیریت بود؟ آن مرد دیوانه برای چه پیش تو آمد؟» او جواب داد: «شما خوب می‌دانید که او چه کسی بود و چه می‌خواست.» <span class="verse-marker">۱۲</span>آن‌ها گفتند: «نی، ما نمی‌دانیم. بگو که او چه گفت!» ییهُو جواب داد: «او به من گفت که خداوند فرموده است: من ترا بعنوان پادشاه اسرائیل مسح می‌کنم.» <span class="verse-marker">۱۳</span>آنگاه همگی فوراً ردا‌های خود را گرفته برای او بر سر زینه هموار کردند و سرنا را نواخته اعلام نمودند: «ییهُو پادشاه است!» </p>
  <h3>قتل یُورام </h3>
  <p>
    <span class="verse-marker">۱۴</span>بعد ییهُو، پسر یهوشافاط، نواسۀ نِمشی برضد یُورام توطئه کرد. یُورام و همه مردم اسرائیل با حَزایل، پادشاه ارام در یِزرعیل در حال جنگ بودند. <span class="verse-marker">۱۵</span>و چون یُورام در جنگ با حَزایل، پادشاه ارامیان زخمی شده بود، به یِزرعیل برای تداوی برگشته بود. پس ییهُو به همکاران خود گفت: «اگر می‌خواهید که من پادشاه شما باشم، پس نباید به کسی اجازه بدهید که از این شهر بیرون برود و این خبر را در یِزرعیل برساند.» <span class="verse-marker">۱۶</span>بعد ییهُو بر عرادۀ خود سوار شد و به یِزرعیل، جائیکه یُورام بستری بود رفت. در همان وقت اخزیا، پادشاه یهودا هم به عیادت یُورام آمده بود. </p>
  <p>
    <span class="verse-marker">۱۷</span>یکی از پهره‌دارانی که بالای برج یِزرعیل ایستاده بود، ییهُو و همراهانش را دید که به شهر نزدیک می‌شوند. او گفت: «یک تعداد مردم را می‌بینم که به این طرف می‌آیند.» یُورام جواب داد: «سواری را بفرست و معلوم کن که آن‌ها دوست هستند یا دشمن.» <span class="verse-marker">۱۸</span>پس قاصدی به استقبال آن‌ها رفت و گفت: «پادشاه می‌خواهد بداند که آیا شما دوست ما هستید یا دشمن ما و آیا برای صلح آمده‌اید؟» ییهُو جواب داد: «تو معنی صلح را چه می‌دانی. بیا بدنبال من.» پهره‌دار به یُورام خبر داد که قاصد رفت، اما برنگشت. <span class="verse-marker">۱۹</span>یُورام گفت: «یک نفر دیگر را بفرست.» او رفت و از ییهُو همان سوال را کرد. ییهُو به او هم همان جواب را داد و گفت: «تو معنی صلح را چه می‌دانی. بدنبال من بیا.» <span class="verse-marker">۲۰</span>پهره‌دار باز گفت: «قاصد پیش آن‌ها رسید، اما بر‌نمی‌گردد.» او اضافه کرد: «آن شخص مثلیکه ییهُو، پسر نِمشی باشد، زیرا که دیوانه‌وار می‌راند.» </p>
  <p>
    <span class="verse-marker">۲۱</span>یُورام گفت: «عرادۀ مرا آماده کنید.» آن‌ها عراده را آوردند. یُورام و اخزیا هرکدام بر عرادۀ خود سوار شد و به استقبال ییهُو رفتند. آن‌ها با او در مزرعه‌ای که متعلق به نابوت یِزرعیلی بود بر خوردند. <span class="verse-marker">۲۲</span>وقتی یُورام او را دید، از او پرسید: «آیا به اینجا از روی دوستی آمده‌ای؟» او جواب داد: «تا زمانیکه بت‌پرستی و جادوگری مادرت، ایزابل دوام داشته باشد، دوستی و صلح بین ما امکان ندارد.» <span class="verse-marker">۲۳</span>یُورام به اخزیا گفت: «خیانت را می‌بینی، اخزیا!» این را گفته عرادۀ خود را برگرداند و فرار کرد. <span class="verse-marker">۲۴</span>ییهُو کمان خود را کشید و با تمام قوت تیری را پرتاب کرد. تیر در پشت یُورام فرو رفت و قلبش را شگافت. یُورام در عرادۀ خود افتاد و جان داد. <span class="verse-marker">۲۵</span>ییهُو به معاون خود، بِدقَر گفت: «او را بردار و در مزرعۀ نابوت یِزرعیلی بینداز. بیاد داری که وقتی هردوی ما بدنبال اخاب، پدر یُورام عراده می‌راندیم، خداوند دربارۀ او چنین فرمود: <span class="verse-marker">۲۶</span>«من دیروز دیدم که نابوت و پسرانش چطور کشته شدند، بنابران عهد می‌کنم که ترا در همان مزرعه به جزای اعمالت برسانم.» پس او را بردار و در آنجا بینداز تا وعدۀ خداوند عملی شود.» </p>
  <h3>قتل اخزیا، پادشاه یهودا </h3>
  <p>
    <span class="verse-marker">۲۷</span>وقتی اخزیا، پادشاه یهودا آن واقعه را دید بسوی بیت‌هگان فرار کرد. ییهُو به تعقیب او رفت و امر کرد که او را هم بکشند. آن‌ها او را در نزدیکی شهر یِبلعام، در جاده‌ای که بطرف جور می‌رفت زخمی کردند. او توانست خود را تا مِجِدو برساند و بعد در همانجا مُرد. <span class="verse-marker">۲۸</span>مأمورینش جنازۀ او را بر عراده‌ای بار کرده به اورشلیم بردند و در مقبرۀ آبائی‌اش، در شهر داود بخاک سپردند. </p>
  <p>
    <span class="verse-marker">۲۹</span>اخزیا در سال یازدهم سلطنت یُورام، پسر اخاب، در یهودا به پادشاهی شروع کرده بود. </p>
  <h3>مرگ فجیع ملکه ایزابل </h3>
  <p>
    <span class="verse-marker">۳۰</span>وقتی ییهُو به یِزرعیل رسید و ایزابل از واقعه خبر شد، چشمهای خود را سُرمه کرد و موهای خود را آراست و از کلکین قصر خود به تماشای بیرون پرداخت. <span class="verse-marker">۳۱</span>چون ییهُو به دروازۀ شهر داخل شد، ایزابل صدا کرد: «ای زِمری، تو بسلامت رسیدی، ای قاتل پادشاه؟» <span class="verse-marker">۳۲</span>ییهُو به بالا نگاه کرد و گفت: «طرفدار من کیست؟» دو سه نفر از مأمورین قصر از بالا ییهُو را دیدند، <span class="verse-marker">۳۳</span>ییهُو به آن‌ها گفت: «او را پائین بیندازید.» پس آن‌ها ایزابل را پائین انداختند و خون او بر دیوار و اسپهای که او را پایمال کردند پاشان شد. <span class="verse-marker">۳۴</span>بعد ییهُو به داخل قصر رفت و غذا خورد و گفت: «آن زن لعنتی را ببرید و دفن کنید، چون او دختر پادشاه است.» <span class="verse-marker">۳۵</span>اما وقتی آمدند که او را ببرند تنها کاسۀ سر، پاها و کف دستش را یافتند. <span class="verse-marker">۳۶</span>آن‌ها برگشتند و به ییهُو اطلاع دادند. ییهُو گفت: «خداوند بوسیلۀ خدمتگار خود، اِیلیای تِشبی پیشگوئی نموده و فرموده بود: جسد ایزابل را در سرزمین یِزرعیل سگها می‌خورند <span class="verse-marker">۳۷</span>و اجزای بدن او مثل سرگین بروی زمین پراگنده می‌شوند که هیچ کس او را شناخته نمی‌تواند.» </p>
  <a id="c10"></a>
  <h2>فصل دهم </h2>
  <h3>کشتار اولادۀ اخاب </h3>
  <p>
    <span class="verse-marker">۱</span>هفتاد پسر اخاب در سامره زندگی می‌کردند. ییهُو نامه‌ای نوشت و از آن یک یک نسخه به والیان یِزرعیل، مو‌سفیدان شهر و اولیای فرزندان اخاب فرستاد. <span class="verse-marker">۲-۳</span>مضمون نامه از اینقرار بود: «چون پسران اخاب با شما زندگی می‌کنند، به مجردیکه این نامه به‌دست شما برسد، یکی از لایقترین آن‌ها را بعنوان پادشاه خود انتخاب کنید و با عراده‌ها، اسپها، شهرهای مستحکم و اسلحه‌ای که در دسترس دارید آمادۀ دفاع از تاج و تخت او باشید.» <span class="verse-marker">۴</span>اما آن‌ها با دریافت آن نامه به وحشت افتادند و گفتند: «دو پادشاه نتوانستند در برابر این مرد مقاومت کنند ما چطور می‌توانیم؟» <span class="verse-marker">۵</span>آنگاه منتظم قصر شاهی و والی شهر با مو‌سفیدان و اولیای فرزندان اخاب پیامی به ییهُو فرستاده گفتند: «ما همه خدمتگار تو هستیم، هر امری که بکنی بجا می‌آوریم و ما بغیر از تو پادشاه دیگری نمی‌خواهیم. اختیار همه چیز را به‌دست تو می‌دهیم.» <span class="verse-marker">۶</span>بعد ییهُو نامۀ دیگری به آن‌ها نوشت و ذکر کرد: «اگر شما طرفدار من هستید و از امر من اطاعت می‌کنید، پس فردا در همین وقت سرهای پسران آقای تان را برای من به یِزرعیل بفرستید.» در این وقت همۀ آن شهزادگان نزد رهبران شهر و تحت تربیۀ آن‌ها بودند. <span class="verse-marker">۷</span>وقتی نامۀ ییهُو به دست آن‌ها رسید، هر هفتاد شهزاده را کشتند و سرهای شان را در یک تکری انداخته به یِزرعیل فرستادند. <span class="verse-marker">۸</span>چون به ییهُو خبر دادند که سرهای پسران شاه را آوردند، او گفت: «آن‌ها را در دو توده تا صبح بدهن دروازۀ شهر بگذارید.» <span class="verse-marker">۹</span>فردای آن ییهُو به دروازۀ شهر رفت و خطاب به مردمی که در آنجا بودند کرده گفت: «شما بیگناه هستید. من بر ضد آقای خود توطئه کردم و او را کشتم، اما قتل پسران شاه کار من نیست. <span class="verse-marker">۱۰</span>شما باید بدانید که همه پیشگوئی‌هائی که خداوند دربارۀ اولادۀ اخاب فرموده بود به حقیقت رسید و وعده‌ای را که بوسیلۀ بندۀ خود، ایلیا کرده بود عملی ساخت.» <span class="verse-marker">۱۱</span>به این ترتیب همه بازماندگان اخاب را همراه با رهبران شهر، دوستان نزدیک او و کاهنان به قتل رساند و هیچکدام شان را زنده نگذاشت. </p>
  <p>
    <span class="verse-marker">۱۲</span>بعد ییهُو رهسپار سامره شد. در بین راه به جائی رسید که محل اجتماع چوپانها بود. <span class="verse-marker">۱۳</span>در آنجا با چند نفر از خویشاوندان اخزیا، پادشاه یهودا برخورد. از آن‌ها پرسید: «شما کیستید؟» آن‌ها جواب دادند: «ما خویشاوندان اخزیا هستیم و برای دیدن شهزادگان و ملکه ایزابل می‌رویم.» <span class="verse-marker">۱۴</span>ییهُو به مردان خود گفت: «اینها را زنده دستگیر کنید.» پس آن‌ها را که جمعاً چهل و دو نفر بودند دستگیر کرده در کنار چاه همان محل همه را کشتند و هیچکدام شان را زنده نگذاشتند. </p>
  <p>
    <span class="verse-marker">۱۵</span>وقتی ییهُو آنجا را ترک کرد، یهوناداب، پسر رَکاب را دید که به استقبالش می‌آید. با او احوالپرسی کرده گفت: «آیا همان صمیمیتی را که من با تو دارم تو هم با من داری؟» یهوناداب جواب داد: «بلی.» ییهُو گفت: «پس اگر اینطور است، دستت را به من بده.» یهوناداب دست خود را داد و ییهُو او را بر عرادۀ خود سوار کرد <span class="verse-marker">۱۶</span>و گفت: «بیا با من برو و با چشم خود ببین که چه کارهائی برای خداوند انجام داده‌ام.» پس آن‌ها یکجا به سامره رفتند. <span class="verse-marker">۱۷</span>وقتی ییهُو به سامره رسید، قراریکه خداوند برای ایلیا پیشگوئی فرموده بود، همه کسانی را که از خانوادۀ اخاب باقی مانده بودند بقتل رساند و یکی شان را هم زنده نگذاشت. </p>
  <h3>پیروان بعل بقتل می‌رسند </h3>
  <p>
    <span class="verse-marker">۱۸</span>بعد ییهُو همۀ مردم را جمع کرده به آن‌ها گفت: «اخاب در حصۀ پرستش بعل کوتاهی کرد، اما من می‌خواهم که از صمیم دل خدمت او را بکنم. <span class="verse-marker">۱۹</span>پس حالا همه انبیای بعل را با آنهائی که او را پرستش می‌کنند و همچنین کاهنان را بحضور من بیاورید. هر کسیکه حاضر نشود جزای او مرگ است، زیرا من می‌خواهم که قربانی بزرگی برای بعل تقدیم کنم.» او این اعلان را از روی حیله کرد تا همه پیروان بعل را از بین ببرد. <span class="verse-marker">۲۰</span>سپس اعلامیه‌ای بسراسر سرزمین اسرائیل صادر کرد که یک روز را برای پرستش بعل تجلیل کنند. <span class="verse-marker">۲۱</span>آنگاه تمام کسانیکه بعل را پرستش می‌کردند بدون استثناء آمدند و همه بداخل معبد رفتند تا آنکه در معبد دیگر جای پای ماندن نبود. <span class="verse-marker">۲۲</span>بعد به تحویلدار البسه امر کرده گفت: «برای همه پرستش کنندگان بعل لباس بیاور.» او برای آن‌ها لباس را آورد. <span class="verse-marker">۲۳</span>سپس با یهوناداب، پسر رَکاب به معبد بعل رفت و به مردم گفت: «متوجه باشید که در اینجا هیچ کسی از پرستندگان خداوند را اجازه ندهید که داخل شود، همگی باید از پیروان بعل باشند.» <span class="verse-marker">۲۴</span>بعد از آن مراسم قربانی را شروع کردند. </p>
  <p>در عین حال ییهُو هشتاد نفر را در بیرون دروازه گماشت و به آن‌ها گفت: «اگر یکی از آن‌ها را بگذارید که فرار کند سزای تان مرگ است.» <span class="verse-marker">۲۵</span>به مجردیکه مراسم قربانی بپایان رسید، ییهُو به محافظین و مأمورین گفت: «بروید همه را بکشید و احدی را زنده نگذارید.» پس همه را با شمشیر کشتند و اجساد آن‌ها را بیرون انداختند و بعد دوباره بداخل معبد رفتند <span class="verse-marker">۲۶</span>و ستون بعل را بیرون آورده سوختاندند. <span class="verse-marker">۲۷</span>به این ترتیب ستون بعل را با معبد آن ویران کردند و معبدش را به خاکروبه‌ای تبدیل نمودند که تا به امروز به همان حال باقی است. </p>
  <p>
    <span class="verse-marker">۲۸</span>ییهُو همه آثار بعل را از اسرائیل از بین برد. <span class="verse-marker">۲۹</span>اما راه و روش گناه‌آلود یَرُبعام، پسر نباط را دنبال کرد، زیرا یَرُبعام مردم اسرائیل را تشویق به پرستش گوساله‌های طلائی که در بیت‌ئیل و دان بودند، نمود. <span class="verse-marker">۳۰</span>خداوند به ییهُو فرمود: «چون تو همه نقشه‌های مرا در مورد اولادۀ اخاب عملی کردی، بنابران وعده می‌دهم که اولاده‌ات تا نسل چهارم در اسرائیل پادشاهی کنند.» <span class="verse-marker">۳۱</span>به این ترتیب ییهُو با خلوص نیت و از صمیم دل احکام خداوند، خدای اسرائیل را بجا نیاورد، بلکه برعکس، از کارهای یَرُبعام که مردم اسرائیل را براه گناه بُرد پیروی کرد. </p>
  <h3>وفات ییهُو </h3>
  <p>
    <span class="verse-marker">۳۲</span>در آن ایام خداوند خواست که ساحۀ سرزمین اسرائیل را کوچکتر بسازد، بنابران به حَزایل، پادشاه ارام موقع داد که بسیاری از خاک آنرا، <span class="verse-marker">۳۳</span>از شرق دریای اُردن تا شهر جلعاد و همچنین جاد، رئوبین، مَنَسّی ـ از دریای عروعیر، در وادی اَرنُون تا جلعاد و باشان را تصرف کند. <span class="verse-marker">۳۴</span>بقیه فعالیتها و کارروائی‌های ییهُو و میزان قدرت او در کتاب پادشاهان اسرائیل ثبت‌اند. <span class="verse-marker">۳۵</span>ییهُو بعد از آنکه فوت کرد در سامره دفن شد و پسرش، یَهواَخاز بجای او بر تخت سلطنت نشست. <span class="verse-marker">۳۶</span>ییهُو مدت بیست و هشت سال پادشاه اسرائیل در سامره بود. </p>
  <a id="c11"></a>
  <h2>فصل یازدهم </h2>
  <h3>عتلیا، ملکۀ یهودا </h3>
  <h4>(همچنین در دوم تواریخ ۲۲:‌۱۰‌ـ‌۲۳:‌۱۵) </h4>
  <p>
    <span class="verse-marker">۱</span>وقتی عتلیا از مرگ پسر خود، اخزیا خبر شد، تمام اعضای خاندان سلطنتی را بقتل رساند. <span class="verse-marker">۲</span>اما یَهُوشَبَع، که دختر یَهُورام و خواهر اخزیا بود، یوآش، پسر اخزیا را، پیش از آنکه نوبت کشتنش برسد، از بین پسران شاه دزدیده همراه با دایه‌اش در یکی از اطاقهای خواب عبادتگاه از عتلیا پنهان کرد و بنابران زنده ماند. <span class="verse-marker">۳</span>در دوران حکومت ملکه عتلیا، یوآش مدت شش سال با دایۀ خود در عبادتگاه خداوند مخفی ماند. </p>
  <p>
    <span class="verse-marker">۴</span>در سال هفتم سلطنت ملکه عتلیا، یَهویاداع کاهن قوماندان گارد شاهی و محافظین قصر سلطنتی را به عبادتگاه خداوند دعوت کرد. با آن‌ها پیمان بست و از آن‌ها قول گرفت که با نقشه‌اش همکاری کنند. بعد یوآش، پسر اخزیا را به آن‌ها نشان داد. <span class="verse-marker">۵</span>سپس به آن‌ها هدایت داده گفت: «یک سوم شما که در روز سَبَت بسر وظیفۀ خود می‌آیند مراقب قصر شاهی، <span class="verse-marker">۶</span>یک سوم تان متوجه دروازۀ سور باشند و یک سوم دیگر تان پشت سر محافظین، دروازۀ دیگر را مراقبت کنند و نگذارند که کسی بداخل قصر برود. <span class="verse-marker">۷</span>آنهائی که در روز سَبَت رخصت هستند باید مراقب عبادتگاه خداوند باشند. <span class="verse-marker">۸</span>همگی مسلح بوده از پادشاه محافظت کنند و هر کسیکه نزدیک بیاید باید کشته شود.» </p>
  <p>
    <span class="verse-marker">۹</span>افسران نظامی قرار هدایت یَهویاداع کاهن رفتار کردند. هر کدام مردان خود را خواه در روز سَبَت کار می‌کردند خواه رخصت بودند با خود بحضور یَهویاداع آوردند. <span class="verse-marker">۱۰</span>یَهویاداع نیزه‌ها و سپرهائی را که متعلق به داود پادشاه و در عبادتگاه خداوند بودند به آن‌ها داد. <span class="verse-marker">۱۱</span>محافظین سلاح به‌دست، در سمت شمال و جنوب عبادتگاه و بدور قربانگاه برای محافظت پادشاه موضع گرفتند. <span class="verse-marker">۱۲</span>آنگاه یَهویاداع شهزاده را آورد، تاج شاهی را بر سرش گذاشت، یک نسخۀ قانون شاهی را به او داد و او را بعنوان پادشاه انتخاب و مسح کرد. بعد همگی کف زدند و گفتند: «زنده باد پادشاه!» </p>
  <p>
    <span class="verse-marker">۱۳</span>وقتی آواز غلغلۀ محافظین و مردم بگوش عتلیا رسید، بداخل عبادتگاه خداوند رفت. <span class="verse-marker">۱۴</span>در آنجا پادشاه را دید که طبق رسوم آن زمان پیش ستون ایستاده بود و افسران نظامی و نوازندگان سرنا در پهلویش جا گرفته بودند. همه مردم کشور خوشی می‌کردند و سرنا می‌نواختند. عتلیا لباس خود را پاره کرده فریاد زد: «خیانت! خیانت!» <span class="verse-marker">۱۵</span>یَهویاداع کاهن به افسران نظامی امر کرده گفت: «این زن را از بین دو صف بیرون ببرید و هر کسی را که برای کمکش بیاید بقتل برسانید. اما او را در عبادتگاه خداوند نکشید.» <span class="verse-marker">۱۶</span>پس عتلیا را دستگیر کردند و از راهی که اسپها داخل قصر می‌شدند بیرون برده بقتل رساندند. </p>
  <h3>اصلاحات یَهویاداع </h3>
  <h4>(همچنین در دوم تواریخ ۲۳:‌۱۶‌-‌۲۱) </h4>
  <p>
    <span class="verse-marker">۱۷</span>یَهویاداع از پادشاه و مردم خواست که عهد کنند و مطابق آن قول بدهند که قوم خداوند باشند. او همچنین پیمانی بین پادشاه و مردم بست. <span class="verse-marker">۱۸</span>سپس مردم داخل معبد بعل رفتند و آنرا ویران کردند. قربانگاه و بتها را شکستند. متان، کاهن بعل را در پیشروی قربانگاه کشتند. یَهویاداع محافظینی هم برای عبادتگاه خداوند مقرر کرد. <span class="verse-marker">۱۹</span>بعد یَهویاداع، افسران نظامی، گارد شاهی و محافظین قصر سلطنتی و مردم پادشاه را از عبادتگاه به قصر شاهی بردند. یوآش از راه دروازۀ محافظین به قصر داخل شد و بر تخت شاهی نشست. <span class="verse-marker">۲۰</span>همه مردم خوشحال بودند و بعد از مرگ عتلیا شهر آرام و خاموش شد. </p>
  <p>
    <span class="verse-marker">۲۱</span>یوآش هفت ساله بود که پادشاه یهودا شد. </p>
  <a id="c12"></a>
  <h2>فصل دوازدهم </h2>
  <h3>یوآش، پادشاه یهودا </h3>
  <h4>(همچنین در دوم تواریخ ۲۴:‌۱‌-‌۱۶) </h4>
  <p>
    <span class="verse-marker">۱</span>در سال هفتم سلطنت ییهو، یوآش پادشاه شد و مدت چهل سال در اورشلیم پادشاهی کرد. نام مادرش زِبیه و از ساکنین بئرشِبع بود. <span class="verse-marker">۲</span>یوآش تا آخر عمر خود به پاکی زندگی کرد و با کمک و هدایات یَهویاداع کاهن کارهای خوبی کرد که خداوند را از خود راضی ساخت. <span class="verse-marker">۳</span>با اینهم معابد بالای تپه‌ها را ویران نکرد و مردم هنوز هم در آن معابد قربانی تقدیم می‌نمودند و خوشبوئی دود می‌کردند. </p>
  <p>
    <span class="verse-marker">۴-۵</span>یوآش به کاهنان گفت: «همه پولی را که مردم بصورت هدیه می‌آورند و پولی که به ذمۀ مردم است و همچنین پولی را که مردم به میل خود به عبادتگاه خداوند هدیه می‌کنند، شما موظف هستید که آن پولها را برای ترمیم عبادتگاه خداوند مصرف کنید.» </p>
  <p>
    <span class="verse-marker">۶</span>تا سال بیست و سوم سلطنت یوآش، کاهنان هنوز هم دست به‌کار ترمیم عبادتگاه نزده بودند. <span class="verse-marker">۷</span>بنابران یوآش یَهویاداع کاهن را با سایر کاهنان بحضور خود خواسته به آن‌ها گفت: «چرا عبادتگاه را ترمیم نمی‌کنید؟ از این ببعد پولی را که می‌گیرید برای خود مصرف نکنید، بلکه آنرا برای ترمیم عبادتگاه به‌کار ببرید.» <span class="verse-marker">۸</span>پس کاهنان موافقه کردند که نه پولی از مردم دریافت کنند و نه خود شان کار ترمیم عبادتگاه را بدوش بگیرند. </p>
  <p>
    <span class="verse-marker">۹</span>بعد یَهویاداع صندوقی را گرفته سر آن را سوراخ کرد و در پهلوی قربانگاه، در سمت راست راه دخول عبادتگاه گذاشت. کاهنانی که مسئول نگهبانی دروازۀ عبادتگاه بودند همه پولی را که مردم برای عبادتگاه خداوند می‌آوردند در آن می‌انداختند. <span class="verse-marker">۱۰</span>وقتی صندوق از پول پُر می‌شد محاسب شاه و رئیس کاهنان می‌آمدند همه پولها را حساب کرده در خریطه‌ها می‌انداختند و سر خریطه‌ها را می‌بستند. <span class="verse-marker">۱۱</span>بعد پول را وزن نموده به کسانیکه کار ترمیم عبادتگاه خداوند را نظارت می‌کردند، می‌سپردند. آن‌ها از آن پول اجورۀ نجار، بنا، <span class="verse-marker">۱۲</span>معمار، سنگتراش و قیمت چوب سنگهای تراشیده و دیگر مصارف ترمیم عبادتگاه را می‌پرداختند. <span class="verse-marker">۱۳</span>مگر برای ساختن لگنهای نقره‌ای، گلگیر، کاسه، سرنا، ظروف طلا و نقرۀ مورد ضرورت عبادتگاه خداوند از آن پول استفاده نمی‌کردند. <span class="verse-marker">۱۴</span>همۀ آن پول را برای اجرت کارگران و خریداری مصالح تعمیراتی جهت ترمیم عبادتگاه خداوند مصرف می‌کردند. <span class="verse-marker">۱۵</span>چون مردانیکه مسئولیت کار ترمیم را بدوش داشتند همگی اشخاص صادق بودند، از آن‌ها صورت حساب نمی‌خواستند. <span class="verse-marker">۱۶</span>پول کفارۀ جرم و گناه به عبادتگاه خداوند آورده نمی‌شد، بلکه آن پول به کاهنان تعلق داشت. </p>
  <h3>یوآش به حَزایل جزیه می‌دهد </h3>
  <p>
    <span class="verse-marker">۱۷</span>در این وقت حَزایل، پادشاه ارام به شهر جَت حمله برد و آنرا تصرف نمود. بعد بعزم جنگ بسوی اورشلیم حرکت کرد. <span class="verse-marker">۱۸</span>یوآش، پادشاه یهودا همه اشیائی را که اجداد او، یعنی یهوشافاط، یَهُورام و اخزیا، پادشاهان یهودا وقف خداوند کرده بودند برعلاوۀ همه چیزهای نقره و طلا را که در خزانه‌های عبادتگاه و قصر شاه بودند بعنوان تحفه برای حَزایل فرستاد، بنابران حَزایل از حمله به اورشلیم صرف‌نظر کرد. </p>
  <p>
    <span class="verse-marker">۱۹</span>بقیه حوادث دوران سلطنت یوآش و کارروائی‌های او در کتاب تاریخ پادشاهان یهودا نوشته شده‌اند. <span class="verse-marker">۲۰</span>بعد مأمورین او برضدش توطئه کردند و او را در خانۀ ملو، در امتداد راهیکه بسوی سِلی می‌رفت کشتند. <span class="verse-marker">۲۱</span>قاتلین او یُوزاکار، پسر شِمعَت و یَهُوزاباد، پسر شومیر بودند. جسد او را با اجدادش در شهر داود بخاک سپردند و پسرش، اَمَصیا جانشین او شد. </p>
  <a id="c13"></a>
  <h2>فصل سیزدهم </h2>
  <h3>یَهواَخاز، پادشاه اسرائیل </h3>
  <p>
    <span class="verse-marker">۱</span>در سال بیست و سوم سلطنت یوآش، پسر اخاز بود که یَهواَخاز بعنوان پادشاه قلمرو اسرائیل در سامره بر تخت سلطنت نشست و مدت هفده سال پادشاهی کرد. <span class="verse-marker">۲</span>او کارهائی کرد که در نظر خداوند زشت بودند و راه و روش گناه‌آلود یَرُبعام، پسر نباط را که مردم اسرائیل را براه گناه بُرد، تعقیب کرد و از اعمال بد دست نکشید. <span class="verse-marker">۳</span>بنابران آتش خشم خداوند بر مردم اسرائیل افروخته شد و کاری کرد که حَزایل، پادشاه ارام و پسرش بنهدد بمراتب اسرائیل را شکست بدهند. <span class="verse-marker">۴</span>پس یَهواَخاز بحضور خداوند دعا کرد و چون خداوند روزگار بد قوم اسرائیل را دید و بخاطر ظلمی که پادشاه ارام بر آن‌ها می‌کرد، دعایش را قبول فرمود. <span class="verse-marker">۵</span>برای آن‌ها رهبری فرستاد و از دست ارامیان رهائی بخشید. در نتیجه قوم اسرائیل مثل سابق در خانه‌های خود در صلح و آرامش زندگی می‌کردند. <span class="verse-marker">۶</span>ولی مردم اسرائیل هنوز هم از روش گناه‌آلود یَرُبعام دست برنداشتند و از راه خطا برنگشتند و بت اَشیره همانطور در سامره باقی ماند. <span class="verse-marker">۷</span>سرانجام سپاه یَهواَخاز به پنجاه سوار، ده عراده و ده هزار عسکر پیاده تقلیل یافت، زیرا پادشاه ارام همه را نابود و بزیر پای خود به خاک یکسان کرده بود. <span class="verse-marker">۸</span>بقیه وقایع دوران سلطنت یَهواَخاز، کارها، قدرت و شجاعت او در کتاب تاریخ پادشاهان اسرائیل ثبت‌اند. <span class="verse-marker">۹</span>وقتی یَهواَخاز فوت کرد او را در هدیرۀ آبائی‌اش در سامره بخاک سپردند. بعد از او پسرش، یهوآش جانشین او شد. </p>
  <h3>یهوآش، پادشاه اسرائیل </h3>
  <p>
    <span class="verse-marker">۱۰</span>در سال سی و هفتم سلطنت یوآش، پادشاه یهودا، یهوآش، پسر یَهواَخاز در سامره پادشاه اسرائیل شد و مدت شانزده سال سلطنت کرد. <span class="verse-marker">۱۱</span>او هم با کارهای زشت خود خداوند را ناراضی ساخت و به همان راه گناه‌آلودی که یَرُبعام، پسر نباط مردم اسرائیل را بُرد قدم برداشت و از آن راه برنگشت. <span class="verse-marker">۱۲</span>بقیه حوادث زمان سلطنت یهوآش، کارروائی‌ها و همچنین شجاعت و جنگهای او با اَمَصیا، پادشاه یهودا در کتاب تاریخ پادشاهان اسرائیل نوشته شده‌اند. <span class="verse-marker">۱۳</span>وقتی یهوآش فوت کرد او را در سامره با دیگر پادشاهان اسرائیل دفن کردند و یَرُبعام بجای او بر تخت سلطنت نشست. </p>
  <h3>وفات الیشع </h3>
  <p>
    <span class="verse-marker">۱۴</span>در این وقت الیشع به مرض مهلکی مبتلا و بستری شده بود. یهوآش، پادشاه اسرائیل به عیادت او آمد و برایش گریه کرد و گفت: «پدر من! پدر من! ای حامی و مدافع شجاع قوم اسرائیل!» <span class="verse-marker">۱۵</span>الیشع به او گفت: «یک تیر و کمان را بگیر.» یهوآش تیر و کمان را گرفت. <span class="verse-marker">۱۶</span>الیشع به پادشاه امر کرد: «حالا کمان را به‌دست بگیر و آماده شو!» او چنان کرد. بعد الیشع دستهای خود را بر دستهای پادشاه گذاشت <span class="verse-marker">۱۷</span>و گفت: «کلکین سمت مشرق را باز کن.» یهوآش کلکین را باز کرد و الیشع گفت: «حالا تیر را رها کن.» یهوآش تیر را رها کرد. آنگاه الیشع گفت: «این تیر خداوند است؛ تیر پیروزی بر ارامیان، زیرا تو با ارامیان در اَفِیق می‌جنگی و همۀ آن‌ها را نابود می‌کنی.» <span class="verse-marker">۱۸</span>سپس اضافه کرد: «تیرهای دیگر را بگیر و آن‌ها را به زمین بزن.» یهوآش سه بار بزمین زد و بس کرد. <span class="verse-marker">۱۹</span>الیشع قهر شد و گفت: «تو باید پنج یا شش بار می‌زدی، درآن صورت می‌توانستی ارامیان را بکلی از بین ببری، اما حالا فقط سه بار می‌توانی آن‌ها را شکست بدهی.» </p>
  <p>
    <span class="verse-marker">۲۰</span>بعد الیشع فوت کرد و او را بخاک سپردند. </p>
  <p>لشکر موآب هر ساله در موسم بهار به کشور اسرائیل حمله می‌کردند. <span class="verse-marker">۲۱</span>یکروز وقتی چند نفر می‌خواستند جنازه‌ای را دفن کنند، لشکری را دیدند. آن‌ها به عجله مرده را در قبر الیشع انداختند. بمجردیکه مرده به استخوان‌های الیشع تماس کرد، زنده شد و سر دو پا ایستاد. </p>
  <h3>اسرائیل شهرهای از دست رفته را دوباره به‌دست می‌آورد </h3>
  <p>
    <span class="verse-marker">۲۲</span>حَزایل، پادشاه ارام در تمام دوران سلطنت یَهواَخاز بر مردم اسرائیل ظلم می‌کرد. <span class="verse-marker">۲۳</span>اما خداوند بر آن‌ها مهربان شد و بخاطر عهدی که به ابراهیم، اسحاق و یعقوب داده بود نخواست که آن‌ها از بین بروند و یا آن‌ها را فراموش کند. </p>
  <p>
    <span class="verse-marker">۲۴</span>پس از آنکه حَزایل، پادشاه ارام فوت کرد، پسرش بنهدد جانشین او شد. <span class="verse-marker">۲۵</span>آنگاه یهوآش شهرهائی را که پدرش، یَهواَخاز از دست داده بود دوباره تصرف کرد و برای به‌دست آوردن آن شهرها سه بار آن‌ها را شکست داد. </p>
  <a id="c14"></a>
  <h2>فصل چهاردهم </h2>
  <h3>اَمَصیا، پادشاه یهودا </h3>
  <h4>(همچنین در دوم تواریخ ۲۵:‌۱‌-‌۲۴) </h4>
  <p>
    <span class="verse-marker">۱</span>در سال دوم سلطنت یهوآش، پسر یَهواَخاز، پادشاه اسرائیل بود که اَمَصیا، پسر یوآش پادشاه یهودا شد. <span class="verse-marker">۲</span>او در سن بیست و پنج سالگی به سلطنت رسید و مدت بیست و نُه سال در اورشلیم پادشاهی کرد. نام مادرش یَهُوعدان و از مردم اورشلیم بود. <span class="verse-marker">۳</span>اَمَصیا مانند پدر خود، یوآش با کارهای نیک خود رضامندی و خوشنودی خداوند را حاصل کرد، اما نه به اندازۀ جد خود، داود. <span class="verse-marker">۴</span>معابد بالای تپه‌ها را بحال شان گذاشت و مردم هنوز هم در آن معابد قربانی می‌کردند و بخور می‌سوزاندند. </p>
  <p>
    <span class="verse-marker">۵</span>بمجردیکه همه قدرت و اختیار مملکت را در دست گرفت تمام مأمورینی را که در قتل پدرش دست داشتند از بین برد. <span class="verse-marker">۶</span>اما فرزندان قاتلان را، طبق احکام تورات نکشت. چونکه خداوند چنین فرموده بود: «والدین بخاطر فرزندان کشته نشوند و همچنین فرزندان بسبب گناه والدین بقتل نرسند، بلکه هر کسی باید به موجب گناه خودش جزا ببیند.» </p>
  <p>
    <span class="verse-marker">۷</span>اَمَصیا یکبار ده هزار نفر از ادومیان را در وادی نمک بقتل رساند. سالع را تصرف کرد نام آنرا به یُقتَئیل تبدیل نمود که تا به امروز به همین نام یاد می‌شود. <span class="verse-marker">۸</span>بعد اَمَصیا به یهوآش، پسر یَهواَخاز، نواسۀ ییهُو، پادشاه اسرائیل پیام فرستاده گفت: «بیا که باهم زورآزمائی کنیم.» <span class="verse-marker">۹</span>یهوآش در جواب اَمَصیا گفت: «شترخار لبنان به سرو لبنان پیام فرستاده گفت: «دخترت را به پسرم بده.» اما در همان اثنا یک حیوان وحشی لبنان که از آنجا می‌گذشت شترخار را پایمال کرد. <span class="verse-marker">۱۰</span>همین افتخاری که ادومیان را شکست دادی برایت بس است و حالا در خانه‌ات به آرامی زندگی کن. چرا برای خود مشکلات خلق می‌کنی و مردم یهودا را هم با خود در بلا گرفتار می‌سازی؟» </p>
  <p>
    <span class="verse-marker">۱۱</span>اما اَمَصیا به سخنان او گوش نداد. بنابران یهوآش، پادشاه اسرائیل بجنگ او رفت. هر دو پادشاه در مقابل هم در بیت‌شمس که متعلق به یهودا بود صف آراستند. <span class="verse-marker">۱۲</span>یهودا شکست خورد و همۀ شان به خانه‌های خود فرار کردند. <span class="verse-marker">۱۳</span>یهوآش اَمَصیا را دستگیر کرد و بعد با سپاه خود به اورشلیم رفت. دیوار اورشلیم را از «دروازۀ افرایم» تا «دروازۀ زاویه» که دوصد متر طول داشت ویران کرد. <span class="verse-marker">۱۴</span>تمام نقره، طلا و ظروفی را که در عبادتگاه خداوند و خزانۀ قصر شاهی بود گرفت و با یک عده اسیران به سامره برگشت. </p>
  <p>
    <span class="verse-marker">۱۵</span>بقیۀ کارروائی‌های یهوآش، قدرت و شیوه ایکه در جنگ با اَمَصیا، پادشاه یهودا به‌کار برد همه در کتاب تاریخ پادشاهان اسرائیل ثبت‌است. <span class="verse-marker">۱۶</span>وقتی یهوآش فوت کرد او را با اجدادش در مقبرۀ پادشاهان اسرائیل در سامره بخاک سپردند و یَرُبعام جانشین او شد. </p>
  <h3>مرگ اَمَصیا، پادشاه یهودا </h3>
  <h4>(همچنین در دوم تواریخ ۲۵:‌۲۵‌-‌۲۸) </h4>
  <p>
    <span class="verse-marker">۱۷</span>بعد از وفات یهوآش، پادشاه اسرائیل، اَمَصیا مدت پانزده سال زندگی کرد. <span class="verse-marker">۱۸</span>بقیه وقایع دوران سلطنت اَمَصیا در کتاب تاریخ پادشاهان یهودا نوشته شده‌اند. <span class="verse-marker">۱۹</span>پسانتر در اورشلیم توطئه‌ای برضد او چیدند و او به لاکیش فرار کرد، اما دشمنانش به تعقیبش رفته در آنجا او را بقتل رساندند. <span class="verse-marker">۲۰</span>مردم یهودا جنازۀ او را بر اسپ حمل کرده به اورشلیم بردند و با پدرانش در شهر داود بخاک سپردند. <span class="verse-marker">۲۱</span>بعد از او تاج شاهی را بر سر پسر شانزده ساله‌اش، عَزَریا گذاشتند. <span class="verse-marker">۲۲</span>عَزَریا پس از وفات پدر خود، اِیلَت را دوباره آباد کرد و به یهودا مسترد نمود. </p>
  <h3>یَرُبعام دوم، پادشاه اسرائیل </h3>
  <p>
    <span class="verse-marker">۲۳</span>در سال پانزدهم سلطنت اَمَصیا، پادشاه یهودا، یَرُبعام، پسر یوآش در سامره پادشاه اسرائیل شد و مدت چهل و یک سال سلطنت کرد. <span class="verse-marker">۲۴</span>با کارهای زشت خود خداوند را ناراضی ساخت. از راه و روش خطای یَرُبعام، پسر نباط که مردم اسرائیل را براه گناه بُرد، پیروی کرد و از آن دست نکشید. <span class="verse-marker">۲۵</span>سرحد اسرائیل را از دهانۀ حَمات تا بحیرۀ عربه دوباره به‌دست آورد. این کار او نتیجۀ پیشگوئی خداوند، خدای اسرائیل بود که به یونس نبی، پسر اَمِتای، از اهالی جَت حافر، فرموده بود. <span class="verse-marker">۲۶</span>زیرا خداوند دید که مصیبت و رنج مردم اسرائیل از حد گذشته است و همگی ـ غلام و آزاد ـ رنج می‌کشیدند و غمخوار و مددگاری نداشتند. <span class="verse-marker">۲۷</span>برعلاوه خداوند وعده فرموده بود که نام اسرائیل را از صفحۀ روزگار محو نمی‌کند، بنابران آن‌ها را بوسیلۀ یَرُبعام دوم، پسر یوآش نجات داد. </p>
  <p>
    <span class="verse-marker">۲۸</span>بقیه وقایع دوران سلطنت یَرُبعام، کارها، قدرت، جنگها و اینکه چطور دمشق و حمات را که متعلق به یهودا بودند دوباره به‌دست آورد، همه در کتاب تاریخ پادشاهان اسرائیل ثبت‌اند. <span class="verse-marker">۲۹</span>وقتی یَرُبعام فوت کرد با اجداد خود پیوست و بعد از او پسرش، زِکَریا پادشاه شد. </p>
  <a id="c15"></a>
  <h2>فصل پانزدهم </h2>
  <h3>عَزَریا، پادشاه یهودا </h3>
  <h4>(همچنین در دوم تواریخ ۲۶:‌۱‌-‌۲۳) </h4>
  <p>
    <span class="verse-marker">۱</span>در سال بیست و هفتم سلطنت یَرُبعام دوم، پادشاه اسرائیل، عَزَریا، پسر اَمَصیا پادشاه یهودا شد. <span class="verse-marker">۲</span>او شانزده ساله بود که به سلطنت رسید و مدت پنجاه و دو سال در اورشلیم پادشاهی کرد. <span class="verse-marker">۳</span>او مثل پدر خود، اَمَصیا با اعمال نیک خود رضایت و خوشنودی خداوند را حاصل کرد. <span class="verse-marker">۴</span>با اینهم معابد تپه‌ها را ویران نکرد و مردم هنوز هم در آن معابد قربانی می‌کردند و بخور می‌سوزاندند. <span class="verse-marker">۵</span>خداوند عَزَریا را به مرض جذام مبتلا کرد که تا آخر عمر از آن رنج می‌برد، بنابران در یک خانۀ جداگانه زندگی می‌کرد و پسرش، یوتام ادارۀ امور قصر سلطنتی و مملکت را در دست داشت. <span class="verse-marker">۶</span>بقیه حوادث زمان سلطنت عَزَریا و کار‌های او همه در کتاب تاریخ پادشاهان یهودا ذکر شده‌اند. <span class="verse-marker">۷</span>وقتی عَزَریا فوت کرد، او را با پدرانش در شهر داود دفن کردند و پسرش، یوتام جانشین او شد. </p>
  <h3>سلطنت زَکَریا بر اسرائیل </h3>
  <p>
    <span class="verse-marker">۸</span>در سال سی و هشتم سلطنت عَزَریا، پادشاه یهودا، زکریا، پسر یَرُبعام در سامره پادشاه اسرائیل شد و مدت شش ماه سلطنت کرد. <span class="verse-marker">۹</span>او با کارهای شرارت‌آمیز خود خداوند را ناراضی ساخت. مثل پدران خود خطاکار بود و دست از گناه برنداشت و مانند پدران خود سبب شد که مردم اسرائیل مرتکب گناه شوند. <span class="verse-marker">۱۰</span>شلوم، پسر یابیش برضد او شورش کرد و او را در ملاء عام بقتل رساند و خودش جانشین او شد. <span class="verse-marker">۱۱</span>بقیه وقایع دوران سلطنت زکریا و کارروائی‌های او در کتاب تاریخ پادشاهان اسرائیل ثبت شده‌اند. <span class="verse-marker">۱۲</span>به این ترتیب خداوند وعدۀ خود را که به ییهُو داده بود عملی ساخت، چونکه فرموده بود: «اولاده‌ات تا نسل چهارم بر تخت سلطنت اسرائیل می‌نشینند» و همانطور هم شد. </p>
  <h3>شلوم، پادشاه اسرائیل </h3>
  <p>
    <span class="verse-marker">۱۳</span>در سال سی و نهم سلطنت عَزَریا، پادشاه یهودا، شلوم، پسر یابیش پادشاه شد و مدت یک ماه در سامره سلطنت کرد. <span class="verse-marker">۱۴</span>بعد مِنَحیم، پسر جادی از تِرزه به سامره آمد و شلوم را در آنجا کشت و خودش بجای او پادشاه اسرائیل شد. <span class="verse-marker">۱۵</span>همه کارهای شلوم بشمول توطئۀ او برضد زکریا در کتاب تاریخ پادشاهان اسرائیل نوشته شده‌اند. <span class="verse-marker">۱۶</span>مِنَحیم در راه خود بسوی تِرزه تمام باشندگان تِفسَح و اطراف آنرا از بین برد، زیرا آن‌ها به او بیعت نکردند. او حتی شکم زنان حامله را هم پاره کرد. </p>
  <h3>مِنَحیم، پادشاه اسرائیل </h3>
  <p>
    <span class="verse-marker">۱۷</span>در سال سی و نهم سلطنت عَزَریا، پادشاه یهودا، مِنَحیم، پسر جادی بر تخت سلطنت اسرائیل نشست و مدت ده سال در سامره پادشاه بود. <span class="verse-marker">۱۸</span>او کارهائی کرد که در نظر خداوند زشت بودند. در سراسر عمر خود از راه و روش گناه‌آلود یَرُبعام، پسر نباط که مردم اسرائیل را براه گناه برد، پیروی کرد. <span class="verse-marker">۱۹</span>بعد فول، پادشاه آشور، به کشور اسرائیل حمله کرد و مِنَحیم برای اینکه فول از او در ادامۀ سلطنت بر کشور اسرائیل حمایه کند در حدود هفتاد خروار نقره به او داد. <span class="verse-marker">۲۰</span>مِنَحیم پول را از مردم ثروتمند اسرائیل به زور گرفت و آن‌ها را وادار کرد که هر کدام شان پنجاه مثقال نقره به پادشاه آشور بدهد. بنابران پادشاه آشور از توقف در آنجا صرف نظر کرده به کشور خود برگشت. <span class="verse-marker">۲۱</span>بقیۀ وقایع دوران سلطنت مِنَحیم و فعالیتهای او در کتاب تاریخ پادشاهان اسرائیل ثبت شده‌اند. <span class="verse-marker">۲۲</span>بعد مِنَحیم فوت کرد و با اجداد خود پیوست و پسرش، فَقحیا جانشین او شد. </p>
  <h3>سلطنت فَقحیا بر اسرائیل </h3>
  <p>
    <span class="verse-marker">۲۳</span>در سال پنجاهم سلطنت عَزَریا، پادشاه یهودا، فَقحیا، پسر مِنَحیم در سامره بر تخت سلطنت اسرائیل نشست و مدت دو سال پادشاهی کرد. <span class="verse-marker">۲۴</span>او کارهائی کرد که در نظر خداوند زشت بود. او از اعمال بد یَرُبعام، پسر نباط که مردم اسرائیل را براه خطا بُرد دست نکشید. <span class="verse-marker">۲۵</span>یکی از مأمورین او بنام فَقَح، پسر رِملیا برضد او شورش کرد و با همراهی پنجاه نفر از مردم جلعاد، او را با دو نفر دیگر بنامهای ارحوب و اَرِیه در قصر شاهی در سامره بقتل رساند و بجای او پادشاه شد. <span class="verse-marker">۲۶</span>بقیه حوادث دوران سلطنت فَقحیا در کتاب تاریخ پادشاهان اسرائیل ذکر یافته‌اند. </p>
  <h3>سلطنت فَقَح بر اسرائیل </h3>
  <p>
    <span class="verse-marker">۲۷</span>در سال پنجاه و دوم سلطنت عَزَریا، پادشاه یهودا، فَقَح، پسر رِملیا در سامره پادشاه شد و مدت بیست سال بر اسرائیل سلطنت کرد. <span class="verse-marker">۲۸</span>کارهای او همه در نظر خداوند زشت بود. از راه و روش بد یَرُبعام، که باعث شد مردم اسرائیل مرتکب گناه شوند، پیروی کرد. </p>
  <p>
    <span class="verse-marker">۲۹</span>در دوران سلطنت فَقَح، تِغلَت فلاسر، پادشاه آشور، به اسرائیل حمله کرد و شهرهای عیون، آبل، بیت‌مَعکه، یانوح، قادِش، حاصور، جلعاد، جلیل و تمام سرزمین نفتالی را تصرف کرد و مردم شان را اسیر کرده به آشور برد. <span class="verse-marker">۳۰</span>در سال بیستم سلطنت یوتام، پسر عَزَریا، هوشع، پسر اِیله دست بشورش زد و در یک حمله فَقَح را بقتل رساند و بعوض او پادشاه شد. <span class="verse-marker">۳۱</span>بقیه وقایع سلطنت فَقَح و کارهای او در کتاب تاریخ پادشاهان اسرائیل نوشته شده است. </p>
  <h3>یوتام، پادشاه یهودا </h3>
  <h4>(همچنین در دوم تواریخ ۲۷:‌۱‌-‌۹) </h4>
  <p>
    <span class="verse-marker">۳۲</span>در سال دوم پادشاهی فَقَح بود که یوتام، پسر عَزَریا پادشاه یهودا شد. <span class="verse-marker">۳۳</span>او در بیست و پنج سالگی به پادشاهی رسید و مدت شانزده سال در اورشلیم سلطنت کرد. نام مادرش یروشه و دختر صادوق بود. <span class="verse-marker">۳۴</span>او مثل پدر خود، عَزَریا نیک عمل بود و خداوند را از خود خوشنود ساخت. <span class="verse-marker">۳۵</span>با اینهم معابد بالای تپه‌ها را ویران نکرد و مردم هنوز هم در آن معابد قربانی می‌کردند و بخور می‌سوزاندند. او دروازۀ فوقانی عبادتگاه خداوند را ساخت. <span class="verse-marker">۳۶</span>بقیه وقایع دوران سلطنت یوتام و کارروائی‌های او در کتاب سلاطین یهودا ثبت‌اند. <span class="verse-marker">۳۷</span>در همین وقت بود که خداوند رزین، پادشاه ارام و فَقَح، پسر رِملیا را بجنگ یهودا فرستاد. <span class="verse-marker">۳۸</span>بعد یوتام فوت کرد و او را با پدرانش در مقبرۀ شاهی، در شهر داود بخاک سپردند و پسرش آحاز جانشین او شد. </p>
  <a id="c16"></a>
  <h2>فصل شانزدهم </h2>
  <h3>آحاز، پادشاه یهودا </h3>
  <h4>(همچنین در دوم تواریخ ۲۸:‌۱‌-‌۲۷) </h4>
  <p>
    <span class="verse-marker">۱</span>در سال هفدهم سلطنت فَقَح، پسر رِملیا، احاز پسر یوتام بر تخت سلطنت یهودا نشست. <span class="verse-marker">۲</span>او بیست ساله بود که پادشاه شد و مدت شانزده سال در اورشلیم سلطنت کرد. او در زندگی، مثل جد خود، داود که خداوند، خدای خود را با اعمال نیک خود راضی و خوشنود ساخت رفتار نکرد، <span class="verse-marker">۳</span>بلکه راه و روش زشت پادشاهان اسرائیل را در پیش گرفت. او حتی پسر خود را به پیروی از رسوم نفرت‌آمیز اقوامی که خداوند آن‌ها را از سر راه مردم اسرائیل دور کرد، قربانی نمود. <span class="verse-marker">۴</span>در معابد بالای تپه‌ها و زیر هر درخت سبز قربانی کرد و بخور سوزانید. </p>
  <p>
    <span class="verse-marker">۵</span>رزین، پادشاه ارام و فَقَح، پسر رِملیا، پادشاه اسرائیل برای جنگ به اورشلیم رفتند و آنرا محاصره کردند، اما نتوانستند آحاز را شکست بدهند. <span class="verse-marker">۶</span>در همان وقت رزین، پادشاه ارام ادارۀ شهر اِیلَت را به‌دست آورد و یهودیانی را که در آنجا می‌زیستند، بیرون راند و ارامیان را فرستاد تا در آن شهر زندگی کنند که تا به امروز در آنجا سکونت دارند. <span class="verse-marker">۷</span>آحاز نمایندگانی را پیش تِغلَت فلاسر، پادشاه آشور با این پیام فرستاد: «من مثل یک فرزند، خدمتگار مخلص تو‌ام. خواهش می‌کنم که بیائی و مرا از دست پادشاهان ارام و اسرائیل نجات بدهی و در مقابل حملۀ آن‌ها از من دفاع کنی.» <span class="verse-marker">۸</span>آحاز همچنین هرقدر نقره و طلائیکه در خزانه‌های عبادتگاه خداوند و قصر شاهی یافت برای پادشاه آشور فرستاد. <span class="verse-marker">۹</span>پادشاه آشور خواهش او را پذیرفت و به دمشق حمله کرد. آنرا تصرف نمود و مردم آنجا را اسیر کرد و به قیر برد و خود رزین را بقتل رساند. </p>
  <p>
    <span class="verse-marker">۱۰</span>وقتی آحاز به ملاقات پادشاه آشور به دمشق رفت و قربانگاه آنجا را دید نقشۀ ساختمان آنرا با تمام جُزئیاتش برای اوریای کاهن فرستاد. <span class="verse-marker">۱۱</span>اوریا مطابق نقشه‌ای که آحاز از دمشق برایش فرستاده بود، شروع به ساختن قربانگاهی با همان شرایط و تفصیلات کرد و تا پیش از بازگشت آحاز از دمشق تکمیلش نمود. <span class="verse-marker">۱۲</span>وقتی پادشاه بازگشت و قربانگاه را دید، رفت <span class="verse-marker">۱۳</span>و قربانی سوختنی و هدیۀ آردی تقدیم کرد. شراب و خون قربانی صلح را بر آن ریخت. <span class="verse-marker">۱۴</span>قربانگاه برنجی را که وقف خداوند شده بود و در پیشروی عبادتگاه خداوند قرار داشت، برداشت و در سمت شمال قربانگاه نَو گذاشت. <span class="verse-marker">۱۵</span>بعد پادشاه به اوریا امر کرد و گفت: «بر این قربانگاه بزرگ، قربانی سوختنی صبحانه، هدیۀ آردی شامگاهی، قربانی سوختنی و آردی پادشاه و قربانی مردم را باید تقدیم کنی و خون همه قربانی ها را بر آن بریزی، اما قربانگاه برنجی باید تنها برای استفادۀ شخصی من، بخاطر خواستن هدایت از خداوند باشد.» <span class="verse-marker">۱۶</span>پس اوریا همه چیزی را که پادشاه امر کرده بود اجرا کرد. </p>
  <p>
    <span class="verse-marker">۱۷</span>بعد آحاز چوکات پایه‌ها را باز کرد و طشتها را از بالای آن برداشت و همچنین حوض بزرگ برنجی را که بر پشت دوازده گاو برنجی قرار داشت پائین کرد و بر پایۀ سنگی گذاشت. <span class="verse-marker">۱۸</span>آحاز برای خوشنودی پادشاه آشور تخت شاهی را از داخل عبادتگاه خداوند برداشت و راه مخصوصی را که برای رفتن شاه به عبادتگاه و شرکت در مراسم درست کرده بودند، مسدود نمود. </p>
  <p>
    <span class="verse-marker">۱۹</span>بقیۀ وقایع دوران سلطنت آحاز و کارهای او در کتاب تاریخ پادشاهان یهودا ثبت‌اند. <span class="verse-marker">۲۰</span>بعد آحاز فوت کرد و در مقبرۀ شاهی، در شهر داود بخاک سپرده شد. بعد از او پسرش، حِزقِیا بر تخت سلطنت نشست. </p>
  <a id="c17"></a>
  <h2>فصل هفدهم </h2>
  <h3>هوشع، پادشاه اسرائیل </h3>
  <p>
    <span class="verse-marker">۱</span>در سال دوازدهم سلطنت آحاز، پادشاه یهودا، هوشع، پسر اِیلا در سامره بر تخت سلطنت اسرائیل نشست و مدت نُه سال پادشاهی کرد. <span class="verse-marker">۲</span>او در برابر خداوند گناه ورزید، ولی نه به اندازۀ پادشاهانی که پیش از او حکومت می‌کردند. <span class="verse-marker">۳</span>شَلمَناسَر، پادشاه آشور به جنگ او آمد. هوشع به او تسلیم شد و هر سال به او جزیه می‌داد. <span class="verse-marker">۴</span>اما یک سال به او جزیه نداد و نمایندۀ خود را پیش سوا، پادشاه مصر فرستاد و از او کمک خواست. چون پادشاه آشور خبر شد به جرم خیانتش او را دستگیر کرد و در زندان انداخت. </p>
  <h3>سقوط سامره </h3>
  <p>
    <span class="verse-marker">۵</span>بعد شَلمَناسَر به اسرائیل حمله بُرد. سامره را تصرف کرد و آن سرزمین مدت سه سال در تصرف آشوریان بود. <span class="verse-marker">۶</span>حملۀ آشوریان در سال نهم سلطنت هوشع رُخ داد. پادشاه آشور مردم اسرائیل را به آشور اسیر بُرد. بعضی از آن‌ها را در شهر حَلَح، بعضی را در کنار دریای خابور در ناحیۀ جوزان و بعضی را در شهرهای مِیدِیان جا داد. </p>
  <p>
    <span class="verse-marker">۷</span>سقوط سامره نتیجۀ گناه مردم اسرائیل بود که در مقابل خداوند، خدای خود مرتکب شدند. خدائی که آن‌ها را از دست فرعون، پادشاه مصر نجات داد. آن‌ها نه تنها خدایان بیگانه را پرستش کردند، <span class="verse-marker">۸</span>بلکه راه و روش اقوامی را که خداوند از سر راه شان دور کرده بود تعقیب کرده و رسوم زشتی را که پادشاهان اسرائیل مرتکب شدند، پیروی کردند. <span class="verse-marker">۹</span>مردم اسرائیل مخفیانه کارهائی کردند که خداوند، خدای شان منع کرده بود. معابدی مثل بت‌پرستان در شهرهای خورد و بزرگ برای خود ساختند. <span class="verse-marker">۱۰</span>بر تپه‌ها و زیر هر درخت سبز بت و ستون اَشیره ساختند. <span class="verse-marker">۱۱</span>مثل اقوامی که خداوند آن‌ها را از سر راه شان دور کرد، در آن جاهها قربانی می‌نمودند و خوشبوئی دود می‌کردند. با اعمال زشت خود آتش خشم خداوند را برافروختند. <span class="verse-marker">۱۲</span>خداوند به آن‌ها فرموده بود که بت‌پرستی نکنند اما آن‌ها بازهم آن کار را کردند. <span class="verse-marker">۱۳</span>خداوند بوسیلۀ انبیاء و پیامبران به مردم اسرائیل و یهودا اخطار داده فرموده بود: «از کارهای زشت دست بردارید و از احکام من پیروی کنید. فرایض مرا مطابق شریعتی که ذریعۀ انبیاء به اجداد تان داده بودم بجا آورید.» <span class="verse-marker">۱۴</span>ولی آن‌ها به کلام خداوند گوش ندادند. مثل اجداد شان که به خداوند، خدای خود ایمان نداشتند مغرور و سرکش شدند. <span class="verse-marker">۱۵</span>از اوامر او اطاعت نکردند. پیمانی را که با پدران شان بسته بود شکستند و به اخطار او اعتنا ننمودند، و از روی حماقت بتهای بی‌ارزش را پرستش کردند و خود شان هم بی‌ارزش شدند. راه و روش اقوامی را که در اطراف شان بودند، پیروی نمودند، باوجودیکه خداوند فرموده بود که از کارهای بد آن‌ها تقلید نکنند. <span class="verse-marker">۱۶</span>احکام خداوند، خدای خود را فراموش کرده برای خود دو گوسالۀ فلزی ساختند تا آن‌ها را پرستش کنند. همچنین مجسمۀ بت اَشیره را ساختند و آفتاب و مهتاب و ستارگان را پرستیدند و خدمت آن‌ها را نمودند. <span class="verse-marker">۱۷</span>پسران و دختران خود را برای خدایان بیگانه قربانی کردند. دست به جادوگری و فالبینی زدند و زندگی خود را وقف کارهائی نمودند که در نظر خداوند زشت بودند، لهذا خداوند را خشمگین ساختند. <span class="verse-marker">۱۸</span>پس خداوند بر اسرائیل قهر شد و آن‌ها را از نظر انداخت و تنها قبیلۀ یهودا در آن کشور باقی ماند. </p>
  <p>
    <span class="verse-marker">۱۹</span>مردم یهودا هم از احکام خداوند، خدای خود اطاعت نکردند و از رسوم و شیوه‌ای که مردم اسرائیل در پیش گرفته بودند، تقلید کردند. <span class="verse-marker">۲۰</span>خداوند تمام اولادۀ اسرائیل را ترک نمود و آن‌ها را به‌دست تاراجگران سپرد تا همۀ شان از حضور او محو شدند و به جزای اعمال خود رسیدند. </p>
  <p>
    <span class="verse-marker">۲۱</span>بعد از‌آنکه خداوند اسرائیل را از خانوادۀ داود جدا کرد، آن‌ها یَرُبعام، پسر نباط را پادشاه خود انتخاب کردند. یَرُبعام مردم اسرائیل را از پیروی خداوند بازداشت و سبب شد که آن‌ها مرتکب گناه بزرگی شوند. <span class="verse-marker">۲۲</span>مردم اسرائیل از گناهان یَرُبعام پیروی کردند و از گناه کردن دست نکشیدند، <span class="verse-marker">۲۳</span>تا اینکه خداوند، همانطوریکه بوسیلۀ تمام انبیاء پیشگوئی فرموده بود، مردم اسرائیل را از حضور خود راند. بنابران آن‌ها در سرزمین آشور تا به امروز در حال تبعید بسر می‌برند. </p>
  <h3>آشوریان در سامِره جاگزین می‌شوند </h3>
  <p>
    <span class="verse-marker">۲۴</span>پادشاه آشور مردم را از بابل، کوت، عِوا، حَمات و سفرایم آورد و آن‌ها را بجای مردم اسرائیل در شهرهای سامره جا داد. به این ترتیب آشوریان سامره را تصرف نموده در شهرهای آن سکونت اختیار کردند. <span class="verse-marker">۲۵</span>چون این مردم در اوایلِ اقامت خود در آنجا خداوند را پرستش نکردند، بنابران خداوند شیرها را در بین شان فرستاد تا بعضی از آن‌ها را بکشند. <span class="verse-marker">۲۶</span>پس به پادشاه آشور خبر دادند و گفتند: «مردمی را که آوردی و در شهرهای سامره جا دادی از قوانین خدای آن سرزمین خبر ندارند، بنابران او شیرها را فرستاد و آن‌ها مردم را می‌کشند، زیرا از شریعت خدای آن سرزمین بی‌خبر‌اند.» <span class="verse-marker">۲۷</span>پادشاه آشور امر کرد: «یکی از کاهنان را که اسیر گرفته‌اید به آنجا بفرستید تا به آن‌ها شریعت خدای آن سرزمین را تعلیم بدهد.» <span class="verse-marker">۲۸</span>پس یکی از کاهنان را که از سامره اسیر کرده بودند به بیت‌ئیل فرستادند و او در آنجا سکونت اختیار کرد و به آن‌ها آموخت که به چه ترتیب خداوند را بپرستند. </p>
  <p>
    <span class="verse-marker">۲۹</span>اما مردمی که در سامره ساکن شدند برای خود خدایانی ساختند و در معابد بالای تپه‌ها که مردم سامره بنا کرده بودند قرار دادند. <span class="verse-marker">۳۰</span>مردم بابل بت سُکوت بِنُوت را، مردم کوت بت نَرجَل را، مردم حَمات بت اشیما را، <span class="verse-marker">۳۱</span>عِویان بتهای نِبحَز و ترتاک را ساختند. مردم سفرایم پسران خود را برای اَدرَمَلک و عَنَمَلَک، خدایان شان، در آتش قربانی کردند. <span class="verse-marker">۳۲</span>آن‌ها همچنان خداوند را عبادت می‌کردند و از بین خود، از هر گروه مردم کاهنان را در معابد بالای تپه‌ها گماشتند که برای شان در همان معابد قربانی تقدیم کنند. <span class="verse-marker">۳۳</span>به این ترتیب آن‌ها هم خداوند و هم خدایان خود را می‌پرستیدند، <span class="verse-marker">۳۴</span>و تا به امروز به همان عادات قدیم خود دوام داده از رسوم کشورهای اصلی خود پیروی می‌کنند. </p>
  <p>آن‌ها خداوند را پرستش نکردند. احکام، فرایض و اوامر او را که به اولادۀ یعقوب، داده بود بجا نیاوردند. (خداوند پسانتر نام یعقوب را به اسرائیل تبدیل کرد.) <span class="verse-marker">۳۵</span>خداوند با آن‌ها پیمانی بست و فرمود: «شما نباید خدایان دیگر را بپرستید، یا آن‌ها را سجده کنید، یا خدمت آن‌ها را بنمائید و یا برای شان قربانی کنید، <span class="verse-marker">۳۶</span>بلکه تنها خداوند را بپرستید که با قدرت خدائی و بازوی توانای خود شما را از کشور مصر خارج کرد. شما باید او را سجده کنید و برای او قربانی تقدیم نمائید. <span class="verse-marker">۳۷</span>از فرایض، احکام و شریعت او که برای شما نوشت، همیشه و با دقت کامل پیروی کنید. از پرستش خدایان بیگانه بپرهیزید؛ <span class="verse-marker">۳۸</span>پیمانی را که با شما بسته‌ام از یاد نبرید و خدایان دیگر را عبادت نکنید، <span class="verse-marker">۳۹</span>بلکه تنها خداوند، خدای خود را که شما را از دست همه دشمنان نجات داد بپرستید.» <span class="verse-marker">۴۰</span>بازهم مردم به کلام خداوند گوش ندادند و عادات و رسوم قدیم خود را ترک نکردند. </p>
  <p>
    <span class="verse-marker">۴۱</span>به این ترتیب این مردم هم خداوند را و هم بتهای خود را می‌پرستیدند، و تا به امروز فرزندان و اولادۀ فرزندان شان از اعمال گذشتگان خود پیروی می‌کنند. </p>
  <a id="c18"></a>
  <h2>فصل هجدهم </h2>
  <h3>حِزقِیا، پادشاه یهودا </h3>
  <h4>(همچنین در دوم تواریخ ۲۹:‌۱‌-‌۲ و ۳۱:‌۱) </h4>
  <p>
    <span class="verse-marker">۱</span>در سال سوم سلطنت هوشع، پسر اِیله، پادشاه اسرائیل بود که حِزقِیا، پسر آحاز پادشاه یهودا شد. <span class="verse-marker">۲</span>او بیست و پنج ساله بود که به سلطنت رسید و مدت بیست و نُه سال در اورشلیم پادشاهی کرد. نام مادرش اَبی و دختر زِکَریا بود. <span class="verse-marker">۳</span>او مثل جد خود، داود با اعمال نیک خود خداوند را خوشنود و راضی ساخت. <span class="verse-marker">۴</span>معابد بالای تپه‌ها را از بین برد، مجسمه‌های سنگی و بت اَشیره را شکست و مار برنجی را که نامش نَحُشتان و موسی آنرا ساخته بود و بخاطریکه مردم اسرائیل برای آن قربانی می‌کردند تکه تکه کرد <span class="verse-marker">۵</span>و به خداوند، خدای اسرائیل توکل نمود. خلاصه هیچیک از پادشاهان اسرائیل ـ نه پیش از او و نه بعد از او ـ شخصیت او را نداشت. <span class="verse-marker">۶</span>به خداوند وفادار بود. از احکامی که خداوند به موسی داده بود همیشه پیروی می‌کرد. <span class="verse-marker">۷</span>خداوند با او بود و به هر کاری که دست می‌زد پیروز می‌شد. او در مقابل پادشاه آشور قیام کرد و نخواست که تابع او باشد. <span class="verse-marker">۸</span>فلسطینی‌ها را شکست داد و تا به غزه و اطراف آن حمله برد و شهرهای آنرا از خورد تا بزرگ تصرف کرد. </p>
  <p>
    <span class="verse-marker">۹</span>در سال چهارم حِزقِیا و سال هفتم پادشاهی هوشع، پسر اِیله، پادشاه اسرائیل بود که شَلمَناسَر، پادشاه آشور، به سامره حمله کرد و آنرا محاصره نمود، <span class="verse-marker">۱۰</span>و در پایان سال سوم آنرا متصرف شد. در سال ششم سلطنت حِزقِیا و در سال نهم پادشاهی هوشع، تمام سرزمین سامره را فتح کرد. <span class="verse-marker">۱۱</span>پادشاه آشور، مردم اسرائیل را اسیر کرده به آشور برد. بعضی از آن‌ها را در شهر حَلَح، بعضی را در کنار دریای خابور، در ناحیۀ جوزان و بعضی را در شهرهای مِیدِیان جا داد، <span class="verse-marker">۱۲</span>زیرا آن‌ها به کلام خداوند، خدای خود اعتنا نکردند، پیمان او را شکستند و احکامی را که ذریعۀ بندۀ خود، موسی به آن‌ها داده بود، نه به آن‌ها گوش دادند و نه از آن‌ها پیروی کردند. </p>
  <h3>حملۀ سِناخِریب بر یهودا </h3>
  <h4>(همچنین در دوم تواریخ ۳۲:‌۱‌-‌۱۹؛ اشعیا ۳۶:‌۱‌-‌۲۲) </h4>
  <p>
    <span class="verse-marker">۱۳</span>در سال چهاردهم سلطنت حِزقِیا بود که سِناخِریب، پادشاه آشور به یهودا حمله کرده آنرا فتح نمود و شهرهای مستحکم آن را تسخیر نمود. <span class="verse-marker">۱۴</span>حِزقِیا پیامی به این مضمون به سِناخِریب که در لاکیش بود فرستاد: «من خطا کرده‌ام؛ لشکرت را از اینجا بیرون کن و هر چیزیکه بخواهی برایت انجام می‌دهم.» پس پادشاه آشور از او درخواست کرد که برایش سیصد وزنۀ نقره و سی وزنۀ طلا بفرستد. <span class="verse-marker">۱۵</span>حِزقِیا تمام نقره‌ای را که در خزانه‌های عبادتگاه خداوند و قصر شاهی بود برای او فرستاد. <span class="verse-marker">۱۶</span>او همچنین طلاهائی را که خودش با آن‌ها دروازه‌ها و ستونهای عبادتگاه خداوند را پوشانده بود جدا کرد و به پادشاه آشور داد. <span class="verse-marker">۱۷</span>پادشاه آشور سه نفر از مأمورین خود را که القاب شان تَرتان، رَبساریس و رَبشاقی بود، با لشکر بزرگی از لاکیش فرستاد. آن‌ها در نزدیک حوض بالا، در امتداد شاهراه، در کنار مزرعۀ کازر موضع گرفتند. <span class="verse-marker">۱۸</span>بعد به حِزقِیا خبر دادند و سه نفر از نمایندگان او، یعنی اِلیاقِیم، پسر حِلقیا، منتظم قصر شاهی، شِبنای سرمنشی و یوآخ، پسر آساف، وقایع‌نگار به ملاقات آن‌ها رفتند. </p>
  <p>
    <span class="verse-marker">۱۹</span>فرماندار نظامی به آن‌ها گفت: «امپراطور آشور می‌خواهد بداند که چرا حِزقِیا اینقدر بخود متیقن است؟ <span class="verse-marker">۲۰</span>آیا محض حرف خالی می‌تواند در برابر قدرت نظامی مقاومت کند؟ تو با پشتیبانی چه کسی در مقابل من دست بشورش زده‌ای؟ <span class="verse-marker">۲۱</span>تو از مصر انتظار کمک را داری، اما آن‌ها مثل نَی شکسته‌ای هستند که هر که آنرا عصای خود سازد و بر آن تکیه کند بدستش فرو‌رفته زخمی‌اش می‌کند. فرعون، پادشاه مصر برای هر کسیکه به او اعتماد نماید بمنزلۀ همان نَی است. <span class="verse-marker">۲۲</span>اگر می‌گوئی: «ما به خداوند، خدای خود توکل داریم.» پس آیا خودت نبودی که معابد و قربانگاه‌های خداوند را ویران کردی؟ آیا تو مردم یهودا و اورشلیم را تشویق نکردی و نگفتی که آن‌ها باید در مقابل قربانگاه اورشلیم عبادت کنند. <span class="verse-marker">۲۳</span>من از طرف آقای خود، پادشاه آشور با تو شرط می‌بندم و به تو دو هزار اسپ می‌دهم که نتوانی بهمان تعداد نفر پیدا کنی که بر آن‌ها سوار شوند! <span class="verse-marker">۲۴</span>تو خودت متکی به عراده و سواران مصری هستی و قادر نیستی که حتی یک افسر سادۀ آقایم را شکست بدهی. <span class="verse-marker">۲۵</span>آیا تو خیال می‌کنی که ما به میل و ارادۀ خود به اینجا آمده‌ایم؟ نی، ما را خداوند به اینجا فرستاد و فرمود که بیائیم، حمله کنیم و اینجا را از بین ببریم.» </p>
  <p>
    <span class="verse-marker">۲۶</span>آنگاه اِلیاقِیم، شِبنا و یوآخ به رَبشاقی گفتند: «لطفاً با این خدمتگارانت بزبان ارامی حرف بزن که ما آنرا می‌دانیم، بزبان یهودی صحبت نکن، زیرا مردمیکه بر سر دیوار هستند می‌شنوند.» <span class="verse-marker">۲۷</span>اما رَبشاقی در جواب آن‌ها گفت: «آیا فکر می‌کنی که آقایم مرا فرستاد تا تنها با پادشاه و با شما حرف بزنم؟ نی، ما می‌خواهیم آنهائی که بر سر دیوار هستند هم حرف ما را بشنوند، زیرا آن‌ها هم مثل شما محکوم‌اند تا از نجاست خود بخورند و از ادرار خود بنوشند.» </p>
  <p>
    <span class="verse-marker">۲۸-۲۹</span>بعد رَبشاقی برخاست و با آواز بلند بزبان یهودی گفت: «پیام پادشاه بزرگ آشور را بشنوید که می‌فرماید: نگذارید که حِزقِیا شما را بفریبد، زیرا او نمی‌تواند شما را از دست من نجات بدهد. <span class="verse-marker">۳۰</span>باور نکنید که اگر به شما بگوید: «به خدا اعتماد داشته باشید و او شما را نجات می‌دهد و پادشاه آشور را از تصرف شهر ما باز می‌دارد.» <span class="verse-marker">۳۱</span>به حرف حِزقِیا گوش ندهید، زیرا پادشاه آشور می‌گوید: بیائید و تسلیم شوید؛ آنگاه می‌توانید به آسودگی زندگی کنید. به آرامی از انگور تان بخورید، از انجیر تان استفاده کنید و از آب چاه تان بنوشید. <span class="verse-marker">۳۲</span>بعد من می‌آیم و شما را در سرزمینی مثل کشور خود تان می‌برم ـ در جائیکه سرشار از غله و شراب، دارای باغهای انگور و زیتون و پُر از عسل است ـ در آنجا با همه نعمت‌هایش زندگی کنید و در اینجا از قحطی نمیرید. حرف حِزقِیا را باور نکنید. او شما را فریب می‌دهد و می‌گوید: «خداوند ما را نجات می‌دهد.» <span class="verse-marker">۳۳</span>کدامیک از خدایان مردم توانسته است که کشور خود را از دست پادشاه آشور نجات بدهد؟ <span class="verse-marker">۳۴</span>بر سر خدایان حمات و اَرفاد چه آمد؟ خدایان سفرایم، هینع و عِوا کجا هستند؟ آیا آن‌ها توانستند سامره را نجات بدهند؟ <span class="verse-marker">۳۵</span>در صورتیکه خدایان آن ممالک نتوانستند خود را از دست من نجات بدهند، پس خداوند چطور می‌تواند اورشلیم را از دست من رهائی بخشد؟» </p>
  <p>
    <span class="verse-marker">۳۶</span>مردم همه خاموش ماندند و حرفی بزبان نیاوردند، زیرا پادشاه امر کرده بود که جوابی به آن‌ها ندهند. <span class="verse-marker">۳۷</span>آنگاه اِلیاقِیم، شِبنا و یوآخ با جامه‌های دریده پیش حِزقِیا رفتند و پیام رَبشاقی را به او رساندند. </p>
  <a id="c19"></a>
  <h2>فصل نوزدهم </h2>
  <h3>حِزقِیا از اشعیا مشوره می‌خواهد </h3>
  <h4>(همچنین در اشعیا ۳۷:‌۱‌-‌۷) </h4>
  <p>
    <span class="verse-marker">۱</span>وقتی حِزقِیا گزارش آن‌ها را شنید، لباس خود را پاره کرد، نمد پوشید و به عبادتگاه خداوند رفت. <span class="verse-marker">۲</span>بعد اِلیاقِیم، منتظم قصر شاهی، شِبنای سرمنشی و رؤسای کاهنان را که آن‌ها هم نمد پوشیده بودند پیش اشعیا نبی، پسر آموص فرستاد. <span class="verse-marker">۳</span>آن‌ها به اشعیا گفتند: «حِزقِیا می‌گوید که امروز روز مصیبت ما است. ما زجر می‌کشیم و تحقیر می‌شویم. ما مثل زنانی هستیم که در حال زایمان باشند و از روی ضعف و ناتوانی نتوانند طفل خود را بدنیا آورند. <span class="verse-marker">۴</span>خداوند، خدای تو حرفهای نمایندۀ پادشاه آشور را شنید که چگونه خدای زنده را تحقیر کرد، بنابران می‌خواهم که دست دعا را بدرگاه خداوند بلند نمائی و به حضور او التماس کنی که بخاطر همین تعداد مردمی که از ما باقی مانده‌اند آنهائی را که به او توهین کرده‌اند، جزا بدهد.» <span class="verse-marker">۵-۶</span>اشعیا بجواب نمایندگان شاه گفت: «بروید و به آقای خود بگوئید که خداوند می‌فرماید: از حرفهای توهین‌آمیز نمایندگان پادشاه آشور که در بارۀ من زدند ترسی نداشته باش، <span class="verse-marker">۷</span>زیرا به پادشاه آشور خبر بدی از وطنش می‌رسد و مجبور می‌شود که به آشور برگردد، و من کاری می‌کنم که در کشور خودش کشته شود.» </p>
  <h3>آشوری‌ها بار دیگر تهدید می‌کنند </h3>
  <h4>(همچنین در اشعیا ۳۷:‌۸‌-‌۲۰) </h4>
  <p>
    <span class="verse-marker">۸</span>رَبشاقی پیش پادشاه به لِبنَه رفت. (زیرا به او خبر دادند که پادشاه آشور از لاکیش برای جنگ رفته است.) <span class="verse-marker">۹</span>در همان وقت پادشاه آشور شنید که تِرهاقَه، پادشاه حبشه به جنگ او آمده است. پس از آنکه این خبر را شنید نامه‌ای به این مضمون برای حِزقِیا، پادشاه یهودا فرستاد: <span class="verse-marker">۱۰</span>«خدائی که تو به او اعتماد داری به تو وعده داده است که پادشاه آشور اورشلیم را تصرف کرده نمی‌تواند، اما تو باید باور نکنی و فریب نخوری. <span class="verse-marker">۱۱</span>شاید شنیده باشی که پادشاهان آشور به هر مملکتی که حمله کرده‌اند آنرا بکلی نابود ساخته‌اند. پس تو فکر می‌کنی که از دست ما نجات می‌یابی؟ <span class="verse-marker">۱۲</span>وقتی پدران من شهرهای جوزان، حاران، رِزِف و مردم عدن را که در تِلسار زندگی می‌کردند از بین بردند آیا خدایان شان توانستند که آن‌ها را نجات بدهند؟ <span class="verse-marker">۱۳</span>کجا هستند پادشاهان حَمات، اَرفاد، سفرایم، هینع و عِوا؟» </p>
  <h3>دعای حِزقِیا </h3>
  <h4>(همچنین در اشعیا ۳۷:‌۱۴‌-‌۲۰) </h4>
  <p>
    <span class="verse-marker">۱۴</span>حِزقِیا نامه را از نامه‌رسانها گرفت و خواند. بعد به عبادتگاه رفت و بحضور خداوند زانو زد <span class="verse-marker">۱۵</span>و این چنین دعا کرد: «ای خداوند، خدای اسرائیل، ای خدائی که در جایگاه ملکوتی خود بر بالهای فرشتگان جلوس فرموده‌ای. تو خدای واحد و یکتا، فرمانروای همه سلطنت‌های جهان و خالق آسمان‌ها و زمین هستی. <span class="verse-marker">۱۶</span>حالا ای خداوند، گوش بده و بشنو، چشمانت را بگشا و ببین که سِناخِریب چه حرفهای تحقیرآمیزی به تو ای خدای زنده زد. <span class="verse-marker">۱۷</span>خداوندا، ما همه می‌دانیم که پادشاهان آشور اقوام زیادی را از بین برده کشورهای شان را با خاک یکسان کرده‌اند، <span class="verse-marker">۱۸</span>و خدایان شان را، گرچه ساختۀ دست انسان و از چوب و سنگ بودند، نابود ساختند. <span class="verse-marker">۱۹</span>اما ای خداوند، تو خدای ما هستی و من بدرگاه تو دعا و التجا می‌کنم که ما را از دست او نجات بدهی، تا همه ملتهای جهان بدانند که تنها تو، ای خداوند، خدا هستی.» </p>
  <h3>پیام اشعیا به پادشاه </h3>
  <h4>(همچنین در اشعیا ۳۷:‌۲۱‌-‌۳۸) </h4>
  <p>
    <span class="verse-marker">۲۰</span>بعد اشعیا، پسر آموص این پیام را به حِزقِیا فرستاد که خداوند چنین می‌فرماید: «دعایت را در مورد سِناخِریب، پادشاه آشور شنیدم <span class="verse-marker">۲۱</span>و این است جواب من به او: </p>
  <p>دختر باکرۀ سهیون به تو می‌خندد و مسخره‌ات می‌کند. دختر اورشلیم پشت سرت، سر خود را می‌جنباند. <span class="verse-marker">۲۲</span>می‌دانی چه کسی را تحقیر کردی و به چه کسی ناسزا گفتی؟ در مقابل چه کسی صدایت را بلند کردی؟ در برابر خداوند، قدوس اسرائیل. <span class="verse-marker">۲۳</span>قاصدانت را فرستادی تا خداوند را تحقیر کنند. به خود بالیدی و گفتی: «با عراده‌های خود قله‌های کوهها را فتح کرده‌ام، بلندترین و زیباترین درختان صنوبر لبنان را قطع نموده‌ام و دوردست‌ترین نقاط جنگلات غُلویِ آنرا به‌دست آورده‌ام. <span class="verse-marker">۲۴</span>چاهها کنده‌ام و با آب آن‌ها خود را سیراب کرده‌ام. با کف پای خود دریای نیل را خشک ساخته‌ام.» </p>
  <p>
    <span class="verse-marker">۲۵</span>آیا از تصمیمی که سالها قبل گرفته بودم خبر داری؟ از زمانه‌های قدیم نقشه‌ای داشتم و امروز آنرا عملی کردم. من به تو قدرت دادم که شهرهای مستحکم را ویران کنی. <span class="verse-marker">۲۶</span>مردمان شان ضعیف و هراسان شدند. آن‌ها، مانند علف صحرا، مثل برگهای لطیف سبزه و گیاه روی بامها که پیش از آنکه جوانه بزنند و در زیر شعله‌های سوزان آفتاب خشک شوند، ناتوان گشتند. <span class="verse-marker">۲۷</span>اما من از همه حرکات تو باخبرم، از افکار و نقشه‌هایت و از خشمی که در مقابل من داری آگاه هستم. <span class="verse-marker">۲۸</span>چون تو بر من خشمگین شدی و حرفهای غرورآمیز تو بگوش من رسید، پس من ترا مهار قیزه می‌کنم، و از همان راهی که آمده‌ای باز می‌گردانم.» </p>
  <p>
    <span class="verse-marker">۲۹</span>این نشانی را بیاد داشته باش: «امسال غلۀ خودرو می‌خورید. سال آینده تخم آن غله را می‌کارید، درو می‌کنید و می‌خورید و در سال سوم از میوۀ تاکستانی که غرس می‌کنید استفاده می‌نمائید. <span class="verse-marker">۳۰</span>آن عده کسانی که از قبیلۀ یهودا باقی مانده‌اند، مثل نباتی که در عمق زمین ریشه می‌دواند، نمو می‌کند، بلند می‌شود و میوه می‌دهد، زیاد و با برکت می‌شوند. <span class="verse-marker">۳۱</span>مطابق ارادۀ خداوند متعال یک تعداد مردم در اورشلیم و کوه سهیون باقی می‌مانند.» </p>
  <p>
    <span class="verse-marker">۳۲</span>خداوند در مورد پادشاه آشور می‌فرماید: «او پا بداخل این شهر نمی‌گذارد. او حتی یک تیر هم نمی‌تواند پرتاب کند، یا با سپر خود در مقابل آن بیاید و یا برای تصرف آن پشته‌ای بسازد.» <span class="verse-marker">۳۳</span>خداوند می‌فرماید: «او از راهی که بیاید از همان راه بر‌می‌گردد. به این شهر داخل شده نمی‌تواند، <span class="verse-marker">۳۴</span>زیرا من بخاطر بنده‌ام، داود از این شهر دفاع می‌کنم و نجاتش می‌دهم.» </p>
  <p>
    <span class="verse-marker">۳۵</span>در همان شب فرشتۀ خداوند یکصد و هشتاد و پنج هزار نفر از اردوی آشوریان را کشت. در سپیده دم روز دیگر همه را مرده یافتند. <span class="verse-marker">۳۶</span>سِناخِریب، پادشاه آشور آنجا را ترک کرد و به نینوا برگشت. <span class="verse-marker">۳۷</span>یک روز در حالیکه در معبد خدای خود، نِسروک مشغول عبادت بود، پسرانش، اَدرَمَلک و شرازِر با شمشیر او را بقتل رساندند و بعد به سرزمین ارارات فرار کردند، و پسرش، آسَرحَدون جانشین او شد. </p>
  <a id="c20"></a>
  <h2>فصل بیستم </h2>
  <h3>بیماری حِزقِیا و شفای او </h3>
  <h4>(همچنین در اشعیا ۳۸:‌۱‌-‌۸، ۲۱‌-‌۲۲؛ دوم تواریخ ۳۲:‌۲۴‌-‌۲۶) </h4>
  <p>
    <span class="verse-marker">۱</span>در همین وقت حِزقِیا مریض شد و نزدیک بود بمیرد. اشعیا نبی، پسر آموص به عیادت او رفت و به او گفت: «خداوند می‌فرماید که همه کارهایت را سربراه کن، زیرا از این مرض شفا نمی‌یابی و می‌میری.» <span class="verse-marker">۲</span>آنگاه حِزقِیا رو بطرف دیوار نموده بحضور خداوند دعا کرد: <span class="verse-marker">۳</span>«خداوندا، بخاطر داشته باش که من همیشه وفادارانه و با قلب پاک بندگی ترا کرده‌ام، و سعی ورزیده‌ام تا با اعمال نیک رضا و خوشنودی ترا حاصل کنم.» بعد زار زار گریه کرد. <span class="verse-marker">۴</span>اشعیا از پیش پادشاه رفت، اما قبل از آنکه از حویلی قصر خارج شود، خداوند به او فرمود: <span class="verse-marker">۵</span>برگرد و به پیشوای قوم برگزیدۀ من، حِزقِیا بگو: «خداوند، خدای جد تو، داود می‌فرماید: دعای ترا شنیدم، اشکهائی که ریختی دیدم. من واقعاً ترا شفا می‌بخشم. پس در روز سوم به عبادتگاه خداوند برو <span class="verse-marker">۶</span>و من پانزده سال دیگر به عمرت می‌افزایم. من ترا و این شهر را از دست پادشاه آشور نجات می‌دهم و بخاطر خود و بخاطر بنده‌ام، داود از این شهر دفاع می‌کنم.» <span class="verse-marker">۷</span>آنگاه اشعیا گفت: «کمی انجیر بیاورید و بر دانۀ دُمَل او بگذارید تا شفا یابد.» </p>
  <p>
    <span class="verse-marker">۸</span>حِزقِیا گفت: «از روی چه بدانم که خداوند مرا شفا می‌دهد؟ و من چطور می‌توانم که بعد از سه روز به عبادتگاه خداوند بروم؟» <span class="verse-marker">۹</span>اشعیا جواب داد: «خداوند با این علامه کلام خود را ثبوت می‌کند. آیا می‌خواهی سایه بر ساعت آفتابی ده پتۀ زینه پیش برود یا پس؟» <span class="verse-marker">۱۰</span>حِزقِیا گفت: «سایه همیشه پیش می‌رود و این کار آسان است، من می‌خواهم که سایه ده پَتَه پس برود.» <span class="verse-marker">۱۱</span>اشعیا نبی بحضور خداوند دعا کرد و خداوند سایه را بر ساعت آفتابی که توسط آحاز ساخته شده بود، ده پَتَه پس بُرد. </p>
  <h3>نمایندگانی از بابل </h3>
  <h4>(همچنین در اشعیا ۳۹:‌۱‌-‌۸) </h4>
  <p>
    <span class="verse-marker">۱۲</span>در این وقت مرودک بَلَدان (پسر بَلَدان، پادشاه بابل) چون شنید که حِزقِیا مریض است، نمایندگان خود را همراه با نامه و سوغات پیش او فرستاد. <span class="verse-marker">۱۳</span>حِزقِیا از آن‌ها استقبال خوبی کرد و به آن‌ها خزانه، ذخایر نقره، طلا، ادویه، عطریات و تجهیزات نظامی خود را و هر چیز دیگری که در تحویلخانه‌ها و در هر گوشه و کنار مملکت داشت نشان داد. <span class="verse-marker">۱۴</span>بعد اشعیا نبی بحضور شاه آمد و پرسید: «آن اشخاص از کجا آمده‌اند و به تو چه گفتند؟» حِزقِیا جواب داد: «آن‌ها از یک کشور دور، یعنی بابل آمده‌اند.» <span class="verse-marker">۱۵</span>اشعیا پرسید: «آن‌ها در قصرت چه دیدند؟» حِزقِیا گفت: «همه چیزها را و هر چیزی هم که در تحویلخانه‌ها بود به آن‌ها نشان دادم.» </p>
  <p>
    <span class="verse-marker">۱۶</span>آنگاه اشعیا به او گفت: «خداوند می‌فرماید: <span class="verse-marker">۱۷</span>روزی می‌رسد که همه دارائی و موجودی قصرت و همچنین همه چیزهائی را که پدرانت تا به امروز ذخیره کرده‌اند به بابل برده می‌شوند و هیچ چیزی برایت باقی نمی‌ماند. <span class="verse-marker">۱۸</span>حتی بعضی از پسرانت را هم اسیر می‌برند و آن‌ها را خسی می‌سازند تا بعنوان غلام در قصر شاهی بابل خدمت کنند.» <span class="verse-marker">۱۹</span>حِزقِیا دانست که در طول عمرش صلح و آرامش برقرار خواهد بود. بنابراین در جواب اشعیا گفت: «پیامی را که از جانب خدا برای من آوردی، پیام خوبی است.» </p>
  <p>
    <span class="verse-marker">۲۰</span>حوادث دیگر دوران سلطنت حِزقِیا، قدرت، شجاعت و کارهای او از قبیل ساختن حوضها و کاریزها در کتاب تاریخ پادشاهان یهودا ثبت‌اند. <span class="verse-marker">۲۱</span>بعد حِزقِیا فوت کرد و با پدران خود پیوست و پسرش، منسی جانشین او شد. </p>
  <a id="c21"></a>
  <h2>فصل بیست و یکم </h2>
  <h3>حکومت منسی بر کشور یهودا </h3>
  <h4>(همچنین در دوم تواریخ ۳۳:‌۱‌-‌۲۰) </h4>
  <p>
    <span class="verse-marker">۱</span>منسی دوازده ساله بود که به سلطنت رسید. او مدت پنجاه و پنج سال در اورشلیم پادشاهی کرد و مادرش حِفزیبه نام داشت. <span class="verse-marker">۲</span>او کارهائی کرد که در نظر خداوند زشت بودند. از اعمال شرم‌آور مردمی که خداوند آن‌ها را از سر راه قوم اسرائیل راند، پیروی نمود، <span class="verse-marker">۳</span>او معابدی بالای تپه‌ها‎ را که پدرش، حِزقِیا ویران کرده بود دوباره آباد کرد و قربانگاهی برای بعل ساخت. مثل اخاب، پادشاه اسرائیل بت اَشیره را پرستش می‌کرد و حتی ستارگان را می‌پرستید. <span class="verse-marker">۴</span>در عبادتگاه خداوند، در همان جائیکه نام خداوند را بر خود داشت، او قربانگاه‌هائی برای خدایان دیگر ساخت. <span class="verse-marker">۵</span>در هر دو حویلی عبادتگاه خداوند قربانگاه‌هائی برای ستارگان نیز بنا نمود. <span class="verse-marker">۶</span>پسران خود را در آتش قربانی کرد. سر و کارش با اَجِنَه و جادوگری بود. سرانجام اعمال زشت او آتش خشم و غضب خداوند را برافروخت. <span class="verse-marker">۷</span>او بت اَشیره را در عبادتگاه قرار داد، یعنی در جائی که خداوند به داود و پسرش، سلیمان فرموده بود: «در این خانه و در اورشلیم نام خود را برای ابد می‌گذارم. <span class="verse-marker">۸</span>اگر مردم اسرائیل مطابق احکام من رفتار نمایند و قرار هدایاتی که بنده‌ام، موسی به آن‌ها داد زندگی کنند، آنوقت روادار نخواهم بود که آن‌ها از این سرزمینی که به پدران شان داده‌ام آواره گردند.» اما منسی در همان جای برگزیدۀ خداوند بت اَشیره را تراشید و قرار داد. <span class="verse-marker">۹</span>مردم اسرائیل به کلام خداوند گوش ندادند. منسی آن‌ها را براه‌هائی برد که مرتکب کارهای زشت تری شدند و اعمال آن‌ها بدتر از اعمال مردمی بودند که خداوند از سر راه شان رانده بود. </p>
  <p>
    <span class="verse-marker">۱۰-۱۱</span>خداوند، خدای اسرائیل بوسیلۀ بندگان خود، انبیاء فرمود: «منسی، پادشاه یهودا کارهای زشت‌تری را مرتکب شد و از اَمُوریانی که پیش از او بودند به اعمال شرم‌آورتری دست زد. کارهای بد او مردم یهودا را هم وادار به بت‌پرستی کردند. <span class="verse-marker">۱۲</span>بنابران بر سر قوم یهودا چنان بلائی را می‌آورم که مردم از شنیدن آن به وحشت بیفتند. <span class="verse-marker">۱۳</span>و همان قسمی که سامره و خانوادۀ اخاب را جزا دادم اورشلیم را هم به جزایش می‌رسانم و آنرا طوری از ساکنینش پاک می‌سازم مثلیکه کسی کاسه‌ای را پاک و بعد آنرا واژگون می‌کند. <span class="verse-marker">۱۴</span>آنهائی را که باقی بمانند ترک می‌کنم و به‌دست دشمنان شان می‌سپارم تا زجر ببینند و مُلک شان پایمال شود. <span class="verse-marker">۱۵</span>من این کارها را بخاطری می‌کنم که قوم اسرائیل در مقابل من گناه کردند و از روزیکه پدران شان از مصر خارج شدند، تا بحال دست از گناه نکشیدند، بنابران خشم مرا برانگیختند.» </p>
  <p>
    <span class="verse-marker">۱۶</span>برعلاوه منسی آنقدر مردم بیگناه را کشت که در جاده‌های اورشلیم جوی خون جاری شد. او همچنین مردم یهودا را براه بت‌پرستی کشاند و باعث شد که در مقابل خداوند مرتکب گناه شوند. </p>
  <p>
    <span class="verse-marker">۱۷</span>همه کارهای دیگر منسی و گناهانی را که مرتکب شد در کتاب تاریخ پادشاهان یهودا ثبت‌اند. <span class="verse-marker">۱۸</span>بعد از آنکه منسی فوت کرد و با اجداد خود پیوست او را در باغ قصرش، یعنی در باغ عُزا بخاک سپردند، و پسرش، آمون بجای او بر تخت سلطنت نشست. </p>
  <h3>آمون، پادشاه یهودا </h3>
  <h4>(همچنین در دوم تواریخ ۳۳:‌۲۱‌-‌۲۵) </h4>
  <p>
    <span class="verse-marker">۱۹</span>آمون بیست و دو ساله بود که پادشاه شد و مدت دو سال در اورشلیم سلطنت کرد. نام مادرش مِشُلَمَت، دختر حاروز و از اهالی یهودا بود. <span class="verse-marker">۲۰</span>او مثل پدر خود، مَنَسّی کارهائی کرد که در نظر خداوند زشت بود. <span class="verse-marker">۲۱</span>در همه امور از راه و روش پدر خود پیروی نمود و مانند او خدمت بت‌ها را کرد و آن‌ها را پرستید. <span class="verse-marker">۲۲</span>خداوند، خدای اجداد خود را از یاد برد و در راه خداوند قدم برنداشت. <span class="verse-marker">۲۳</span>بعد چند تن از مأمورینش برضد او توطئه کردند و او را در خانه‌اش بقتل رساندند. <span class="verse-marker">۲۴</span>اما مردم یهودا همۀ توطئه‌گران را کشتند و پسر آمون، یوشیا را بجای او پادشاه ساخت. <span class="verse-marker">۲۵</span>بقیه وقایع دوران سلطنت آمون در کتاب تاریخ پادشاهان یهودا نوشته شده‌اند. <span class="verse-marker">۲۶</span>آمون در مقبره‌اش، در باغ عُزا بخاک سپرده شد و پسرش، یوشیا بجای او بر تخت سلطنت نشست. </p>
  <a id="c22"></a>
  <h2>فصل بیست و دوم </h2>
  <h3>سلطنت یوشیا بر یهودا </h3>
  <h4>(همچنین در دوم تواریخ ۳۴:‌۱‌-‌۲) </h4>
  <p>
    <span class="verse-marker">۱</span>یوشیا هشت ساله بود که پادشاه شد و مدت سی و یک سال در اورشلیم پادشاهی کرد. نام مادرش یَدیدَه و دختر عَدایه از اهالی بُصقَت بود. <span class="verse-marker">۲</span>یوشیا با اعمال نیک خود رضایت و خوشنودی خداوند را حاصل کرد و راه جد خود، داود را در پیش گرفت. در همه احوال از احکام خداوند پیروی نمود. </p>
  <h3>کتاب تورات یافت می‌شود </h3>
  <h4>(همچنین در دوم تواریخ ۳۴:‌۸‌-‌۲۸) </h4>
  <p>
    <span class="verse-marker">۳</span>یوشیا در سال هجدهم سلطنت خود شافان، پسر اَصَلیا، نواسۀ مَشُلام را که منشی عبادتگاه خداوند بود بحضور خود خواند و گفت: <span class="verse-marker">۴</span>«پیش حِلقیای رئیس کاهنان برو و همه پولی را که کاهنان موظف دروازۀ دخول عبادتگاه خداوند از مردم گرفته‌اند بگیر، <span class="verse-marker">۵-۶</span>و به کسانیکه مأمور ترمیم عبادتگاه خداوند هستند بده تا اجورۀ نجاران، معماران و بنایان و قیمت چوب و سنگ مورد ضرورت ترمیم عبادتگاه خداوند را بپردازند. <span class="verse-marker">۷</span>مأمورین کار ترمیم اشخاص صادق هستند و حاجت نیست که از آن‌ها صورت حساب مصرف پول را طلب کنی.» </p>
  <p>
    <span class="verse-marker">۸</span>شافان فرمان شاه را به حِلقیا رساند، و حِلقیا به او گفت که کتاب تورات را از عبادتگاه خداوند یافته است و آنرا به شافان داد. شافان آنرا خواند. <span class="verse-marker">۹</span>بعد پیش پادشاه برگشت و به او گزارش داده گفت: «پولی را که در عبادتگاه بود گرفتم و به مأمورین موظف کار ترمیم عبادتگاه خداوند دادم.» <span class="verse-marker">۱۰</span>بعد اضافه کرده گفت: «این کتابی است که حِلقیا به من داده است.» آنگاه کتاب را برای پادشاه خواند. </p>
  <p>
    <span class="verse-marker">۱۱</span>وقتی پادشاه کلمات کتاب تورات را شنید لباس خود را پاره کرد. <span class="verse-marker">۱۲</span>بعد به حِلقیای کاهن، اخیقام، پسر شافان، عَکبور، پسر میکایا، شافان منشی و یکی دیگر از مأمورین خود، بنام عَسایا امر کرده گفت: <span class="verse-marker">۱۳</span>«بروید از طرف من و مردم یهودا در بارۀ تعلیمات این کتاب از خداوند راهنمائی بخواهید، زیرا پدران ما مطابق احکام این کتاب رفتار نکردند، بنابران آتش خشم خداوند بر ما افروخته شد.» </p>
  <p>
    <span class="verse-marker">۱۴</span>پس حِلقیای کاهن، اخیقام، عَکبور، شافان و عَسایا پیش حُلدۀ نبیه، زن شُلام، پسر تِقوَه، نواسۀ حَرحَس که تحویلدار البسه بود، رفتند. حُلدَه در قسمت دوم شهر اورشلیم سکونت داشت. آن‌ها منظور آمدن خود را به آنجا برای او بیان کردند. <span class="verse-marker">۱۵</span>او به آن‌ها گفت: «پیش پادشاه خود برگردید و به او بگوئید که خداوند، خدای اسرائیل می‌فرماید: «به آن کسی که شما را فرستاده است خبر بدهید <span class="verse-marker">۱۶</span>که من واقعاً بلائی بر سر اورشلیم و ساکنین آن، قرار نوشتۀ این کتاب که پادشاه یهودا بحضور من قرائت کرد، آوردنی هستم، <span class="verse-marker">۱۷</span>زیرا آن‌ها مرا از یاد بردند و برای خدایان بیگانه قربانی کردند. با این کار خود آتش خشم مرا چنان برافروختند که خاموش شدنی نیست.» <span class="verse-marker">۱۸</span>اما در مورد پادشاه یهودا که شما را فرستاد تا از خداوند مشوره و راهنمائی بخواهد به او بگوئید که خداوند، خدای اسرائیل می‌فرماید: «تو کلام این کتاب را شنیدی، <span class="verse-marker">۱۹</span>و بخاطریکه توبه کردی، سر تواضع خم نمودی، لباست را دریدی و پَی بردی که من این شهر و ساکنین آنرا جزا می‌دهم و نفرین می‌کنم، <span class="verse-marker">۲۰</span>بنابران دعایت را قبول کردم و بلائی را که بر سر اورشلیم می‌آورم، تا که زنده باشی نخواهی دید، بلکه بعد از وفات تو آن کار را می‌کنم تا با خاطر جمع و روح آسوده از این جهان بروی.»» آن‌ها پیام او را به پادشاه رساندند. </p>
  <a id="c23"></a>
  <h2>فصل بیست و سوم </h2>
  <h3>یوشِیا بت‌پرستی را از بین می‌بَرَد </h3>
  <h4>(همچنین در دوم تواریخ ۳۴:‌۳‌-‌۷، ۲۹‌-‌۳۳) </h4>
  <p>
    <span class="verse-marker">۱</span>یوشیا به تمام مو‌سفیدان یهودا و اورشلیم امر کرد که همۀ شان بحضور او جمع شوند. <span class="verse-marker">۲</span>پس همگی ـ اهالی یهودا و اورشلیم، کاهنان، انبیاء و مردم دیگر از خورد تا بزرگ، همراه شاه به عبادتگاه خداوند رفتند. در آنجا پادشاه کتاب عهدنامه را که از عبادتگاه یافته بودند از سر تا به آخر برای شان قرائت کرد. <span class="verse-marker">۳</span>بعد پادشاه پیش ستونی ایستاد و پیمانی با خداوند بست تا به موجب آن همگی از احکام، فرایض و اوامر خداوند از دل و جان اطاعت کنند و مطابق شرایطی که در کتاب ذکر شده‌اند رفتار نمایند. مردم هم وعده دادند که به آن پیمان وفادار باشند. </p>
  <p>
    <span class="verse-marker">۴</span>پادشاه به حِلقیا، رئیس کاهنان و سایر کاهنان و محافظین عبادتگاه خداوند امر کرد تا ظروفی را که برای بعل، اَشیره و ستارگان ساخته بودند از عبادتگاه بیاورند. بعد پادشاه همه را در وادی قِدرون سوختاند و خاکستر آن‌ها را به بیت‌ئیل برد. <span class="verse-marker">۵</span>او همه کاهنان بت‌پرست را که پادشاه یهودا در معابد بالای تپه‌های شهرهای یهودا و اطراف اورشلیم جهت ادای قربانی برای بعل، آفتاب، مهتاب و ستارگان گماشته بودند، برطرف کرد. <span class="verse-marker">۶</span>بت اَشیره را که در عبادتگاه خداوند بود بیرون آورد و در خارج اورشلیم، در وادی قِدرون به آتش زد و به خاکستر تبدیلش کرد و بعد خاک آنرا بر قبرهای مردم عوام پاشید. <span class="verse-marker">۷</span>جای سکونت لواطت‌گران را که در عبادتگاه خداوند بود و زنها در آنجا برای بت اَشیره لباس می‌بافتند، ویران کرد. <span class="verse-marker">۸</span>او همه کاهنان را از شهرهای یهودا به اورشلیم آورد. قربانگاه‌هائی را که بر آن‌ها قربانی تقدیم می‌شد ـ از جِبَع تا بئرشِبع نجس ساخت. او همچنین قربانگاه‌هائی را که در مدخل دروازۀ یوشع، حاکم شهر، در سمت چپ دروازۀ شهر بودند تخریب کرد. <span class="verse-marker">۹</span>گرچه کاهنان آن معابد اجازه نداشتند که در عبادتگاه خداوند خدمت کنند، اما از نان فطیریکه برای دیگر کاهنان تهیه می‌شد می‌خوردند. <span class="verse-marker">۱۰</span>معبد توفَت را که در وادی بنی‌هِنوم بود نجس ساخت تا کسی نتواند پسر یا دختر خود را برای مولک در آتش قربانی کند. <span class="verse-marker">۱۱</span>او اسپهای را که پادشاهان یهودا برای خدای آفتاب وقف کرده بود، از آنجا بیرون کرد و عراده‌های آن‌ها را سوختاند. (اینها در حویلی معبد نزدیک دروازه و در کنار اقامتگاه یکی از مأمورین عالیرتبه بنام نتنملک نگهداری می‌شد.) <span class="verse-marker">۱۲</span>قربانگاه‌هائی را که پادشاهان یهودا بر بام بالاخانۀ آحاز، پادشاه اسرائیل ساخته بودند با قربانگاه‌هائی که منسی در دو حویلی عبادتگاه خداوند آباد کرده بود ویران ساخت و خاک و سنگ آن‌ها را در وادی قِدرون انداخت. <span class="verse-marker">۱۳</span>او معابد بالای تپه‌هائی را که سلیمان، پادشاه اسرائیل برای پرستش اَشتُورَت، خدای منفور سِیدونی ها، کموش، خدای منفور موآبیان و مولِک، خدای منفور عمونیان در شرق اورشلیم و در جنوب کوهِ فساد ساخته بود نجس ساخت. <span class="verse-marker">۱۴</span>ستونها را ویران نمود و بت اَشیره را ذره ذره کرد و جای آن را با استخوان‌های انسان پوشاند. </p>
  <p>
    <span class="verse-marker">۱۵</span>برعلاوه قربانگاه بیت‌ئیل و معابد بلندی را که یَرُبعام، پسر نباط، یعنی کسی که مردم اسرائیل را براه گناه برد، ساخته بود ویران کرد. معابد بالای تپه‌ها را به آتش زد و خاکستر ساخت و اَشیره را هم سوختاند. <span class="verse-marker">۱۶</span>وقتی یوشیا قبرها را بر سر کوه دید، امر کرد که استخوان‌ها را از قبر بیرون کنند و بر سر قربانگاه بسوزانند. به این ترتیب قربانگاه نجس شد و همانطوری که آن مرد خدا به یَرُبعام پیشگوئی کرده بود همه چیز موبمو عملی گردید. <span class="verse-marker">۱۷</span>یوشیا پرسید: «این منار یادگار از کیست؟» مردم شهر جواب دادند: «این مقبرۀ یک مرد خدا است که از یهودا آمد و او همین کاری را که تو امروز در حصۀ قربانگاه کردی پیشگوئی نمود.» <span class="verse-marker">۱۸</span>یوشیا گفت: «مقبره را بحالش بگذارید و استخوان‌هایش را به جائی نبرید.» پس آن‌ها به استخوان‌های او و استخوان‌های آن نبی که از سامره آمده بود دست نزدند. <span class="verse-marker">۱۹</span>یوشیا معابد بالای تپه‌ها را که پادشاهان اسرائیل در شهرهای سامره ساخته و با آن کار خود خشم خداوند را برانگیخته بودند از بین برد و همان بلائی را که بر سر قربانگاههای بیت‌ئیل آورد بر سر قربانگاههای آنجا هم آورد. <span class="verse-marker">۲۰</span>تمام کاهنان بتخانه‌ها را بر سر همان قربانگاهی که خدمت می‌کردند بقتل رساند و استخوان‌های انسانها را بر آن‌ها سوختاند. سپس به اورشلیم برگشت. </p>
  <h3>مراسم برگزاری عید فِصَح </h3>
  <h4>(همچنین در دوم تواریخ ۳۵:‌۱‌-‌۱۹) </h4>
  <p>
    <span class="verse-marker">۲۱</span>یوشیا به عموم مردم امر کرد که عید فصح را برای تجلیل خداوند، خدای خود مطابق کتاب پیمان برگزار کنند. <span class="verse-marker">۲۲</span>از زمان داورانی که بر اسرائیل داوری می‌کردند تا آن روز هیچ پادشاهی از اسرائیل یا یهودا چنان عیدی را برگزار نکرده بود. <span class="verse-marker">۲۳</span>به این ترتیب، بعد از سالهای زیادی، در سال هجدهم سلطنت یوشیا عید فصح در اورشلیم تجلیل شد. </p>
  <p>
    <span class="verse-marker">۲۴</span>یوشیا همچنین فالبین‌ها، جادوگران، بت‌های خانگی و همه انواع و وسایل بت‌پرستان را از سرزمین یهودا و اورشلیم از بین برد، تا اوامر کتاب تورات که حِلقیای کاهن آن را در عبادتگاه یافت، بجا آورده شود. <span class="verse-marker">۲۵</span>یوشیا از دل و جان بندگی خداوند را بجا آورد و هیچ پادشاهی، نه پیش از او و نه بعد از او، از احکام تورات موسی مثل یوشیا با ایمان راسخ پیروی نکرده بود. </p>
  <p>
    <span class="verse-marker">۲۶</span>با همۀ اینها از شدت خشم خداوند در مقابل یهودا کاسته نشد، زیرا خداوند از کارهای منسی متنفر بود. <span class="verse-marker">۲۷</span>خداوند فرمود: «مثلیکه اسرائیل را از حضور خود راندم، یهودا را هم از بین می‌برم. همچنین اورشلیم را که شهر برگزیدۀ من بود با عبادتگاهی که نام خود را بر آن گذاشته بودم ترک می‌کنم.» </p>
  <h3>پایان سلطنت یوشیا </h3>
  <h4>(همچنین در دوم تواریخ ۳۵:‌۲۰‌ـ‌۳۶:‌۱) </h4>
  <p>
    <span class="verse-marker">۲۸</span>بقیه وقایع دوران سلطنت یوشیا و کار‌های او در کتاب تاریخ پادشاهان یهودا ذکر شده‌اند. <span class="verse-marker">۲۹</span>در زمان حکومت او فرعون نِکو، پادشاه مصر برای کمک به پادشاه آشور در کنار دریای فرات رفت و یوشیا برای مقابله شتافت، اما وقتی با پادشاه مصر در مِجِدو مقابل شد، فرعون او را کشت. <span class="verse-marker">۳۰</span>مأمورینش جنازۀ او را ذریعۀ عراده از مِجِدو به اورشلیم حمل کردند و در مقبرۀ خودش بخاک سپردند. مردم یهودا پسرش، یَهُواحاز را بجای او به پادشاهی انتخاب کردند. </p>
  <h3>سلطنت یَهُواحاز بر یهودا </h3>
  <h4>(همچنین در دوم تواریخ ۳۶:‌۲‌-‌۴) </h4>
  <p>
    <span class="verse-marker">۳۱</span>یَهُواحاز بیست و سه ساله بود که بر تخت سلطنت نشست و مدت سه ماه در اورشلیم پادشاهی کرد. نام مادرش حَموطل، دختر ارمیا و از اهالی لِبنَه بود. <span class="verse-marker">۳۲</span>او مثل اجداد خود کارهائی کرد که در نظر خداوند زشت بود. <span class="verse-marker">۳۳</span>فرعون نِکو در رِبله، در سرزمین حمات، او را در زندان انداخت تا دیگر نتواند در اورشلیم سلطنت کند، و کشور یهودا را مجبور کرد که سالانه سه هزار و چهارصد کیلو نقره و سی و چهار کیلو طلا جزیه بدهد. <span class="verse-marker">۳۴</span>بعد فرعون نِکو اِلیاقِیم، یکی دیگر از پسران یوشیا را پادشاه ساخت و نامش را به یَهویاقیم تبدیل کرد. اما یَهُواحاز را با خود به مصر برد و او در همانجا درگذشت. </p>
  <h3>یَهویاقیم، پادشاه یهودا </h3>
  <h4>(همچنین در دوم تواریخ ۳۶:‌۵‌-‌۸) </h4>
  <p>
    <span class="verse-marker">۳۵</span>یَهویاقیم بر مردم مالیه مقرر کرد تا از پول آن، نقره و طلا خریده به فرعون نِکو بفرستد. </p>
  <p>
    <span class="verse-marker">۳۶</span>یَهویاقیم بیست و پنج ساله بود که به سلطنت رسید و مدت یازده سال در اورشلیم پادشاهی کرد. نام مادرش زُبیده، دختر فِدایه و از مردم رومه بود. <span class="verse-marker">۳۷</span>او مثل پدران خود در برابر خداوند گناه ورزید. </p>
  <a id="c24"></a>
  <h2>فصل بیست و چهارم </h2>
  <p>
    <span class="verse-marker">۱</span>در زمان سلطنت یَهویاقیم، نِبوکدنِزر، پادشاه بابل به یهودا حمله کرد. یَهویاقیم برای سه سال به او جزیه داد و بعد دست به شورش زد. <span class="verse-marker">۲</span>خداوند، قراریکه به انبیای خود فرموده بود، فوج مسلح کلدانیان، ارامیان، موابی های و عمونیان را برای سرکوبی و نابودی یهودا فرستاد. <span class="verse-marker">۳-۴</span>یعنی این حمله بنابر اراده و امر خداوند صورت گرفت و بخاطر گناهانی که منسی مرتکب شد و خون هزاران مردم بیگناه را ریخت و اورشلیم را از خون آن‌ها پُر کرد. بنابراین خداوند نخواست که او را ببخشد. <span class="verse-marker">۵</span>بقیه رویدادهای دوران سلطنت یَهویاقیم و کارروائی‌های او در کتاب تاریخ پادشاهان یهودا ذکر شده‌اند. <span class="verse-marker">۶</span>بعد از آنکه یَهویاقیم فوت کرد پسرش، یَهویاقیم جانشین او شد. <span class="verse-marker">۷</span>از آن ببعد پادشاه مصر دیگر برای حمله نیامد، زیرا پادشاه بابل جاهائی را که متعلق به مصر بود و از دریای فرات تا وادی مصر وسعت داشت تصرف کرده بود. </p>
  <h3>یَهویاقیم، پادشاه یهودا </h3>
  <h4>(همچنین در دوم تواریخ ۳۶:‌۹‌-‌۱۰) </h4>
  <p>
    <span class="verse-marker">۸</span>یهویاکین هجده ساله بود که به سلطنت رسید و مدت سه ماه در اورشلیم پادشاهی کرد. نام مادرش نَحوشطا، دختر اَلناتان و از اهالی اورشلیم بود. <span class="verse-marker">۹</span>او مثل پدر خود با کارهای بد و اعمال زشت خود خداوند را ناراضی ساخت. </p>
  <p>
    <span class="verse-marker">۱۰</span>در دوران سلطنت او سپاه بابل به اورشلیم حمله کرد و آنرا محاصره نمود. <span class="verse-marker">۱۱</span>در وقت محاصرۀ شهر نبوکدنصر خودش به اورشلیم آمد. <span class="verse-marker">۱۲</span>یهویاکین خود را همراه با مادر، پسران و مأمورین و همچنان کارکنان قصر شاهی به نبوکدنصر تسلیم کرد. پادشاه بابل در سال هشتم سلطنت خود او را به اسارت برد. </p>
  <p>
    <span class="verse-marker">۱۳</span>پادشاه بابل همه دارائی خزانه‌های عبادتگاه خداوند و قصر شاهی را با خود برد. قراریکه خداوند پیشگوئی فرموده بود ظروف و آلات طلائی عبادتگاه خداوند را که سلیمان، پادشاه اسرائیل ساخته بود همه را شکست. <span class="verse-marker">۱۴</span>نبوکدنصر تمام ساکنین اورشلیم را با جنگجویان، مأمورین، صنعتگران و آهنگرانش که جمله ده هزار نفر بودند با خود برد و بغیر از فقیرترین مردم آنجا کس دیگری باقی نماند. <span class="verse-marker">۱۵</span>او همچنان یهویاکین، مادر، زنها و مأمورین او را با اشخاص با رسوخ قوم از اورشلیم به بابل اسیر برد. <span class="verse-marker">۱۶</span>برعلاوه، تمام مردان جنگی را که در حدود هفت هزار نفر بودند همراه با یک هزار صنعتگر و آهنگر که در عین حال همگی در فن جنگ با تجربه و آزموده بودند، اسیر گرفت و به بابل فرستاد. <span class="verse-marker">۱۷</span>پادشاه بابل کاکای یهویاکین، مَتَنِیا را بجای او پادشاه ساخت و نامش را به زدِقیه تبدیل کرد. </p>
  <h3>صدقیا پادشاه یهودا </h3>
  <h4>(همچنین در دوم تواریخ ۳۶:‌۱۱‌-‌۱۲؛ ارمیا ۵۲:‌۱‌-‌۳) </h4>
  <p>
    <span class="verse-marker">۱۸</span>صدقیا بیست و یک ساله بود که شروع به سلطنت کرد و مدت یازده سال در اورشلیم پادشاه بود. مادرش حموطل نام داشت. او دختر ارمیا و از اهالی لِبنَه بود. <span class="verse-marker">۱۹</span>او مثل یهویاکین کارهائی کرد که خداوند را از خود ناراضی ساخت. <span class="verse-marker">۲۰</span>بنابران خداوند چنان خشمگین شد که مردم اورشلیم و یهودا را از حضور خود راند. در همین وقت صدقیا برضد پادشاه بابل شورش کرد. </p>
  <a id="c25"></a>
  <h2>فصل بیست و پنجم </h2>
  <h3>سقوط اورشلیم </h3>
  <h4>(همچنین در دوم تواریخ ۳۶:‌۱۳‌-‌۲۱؛ ارمیا ۵۲:‌۳ب‌ـ‌۱۱) </h4>
  <p>
    <span class="verse-marker">۱</span>در سال نهم سلطنت او که روز دهم ماه دهم بود، نبوکدنصر با تمام سپاه خود به اورشلیم لشکرکشی کرد و آنرا محاصره نموده به دورادور آن سنگر ساخت. <span class="verse-marker">۲</span>به این ترتیب اورشلیم تا سال یازدهم سلطنت صدقیا در محاصره بود. <span class="verse-marker">۳</span>در نهم ماه چهارم آن سال قحطی شدیدی در شهر پیدا شد که مردم چیزی برای خوردن نداشتند. <span class="verse-marker">۴</span>بالاخره در دیوار شهر رخنه کردند و باوجودیکه شهر در محاصرۀ عساکر کلدانیان بود، هنگام شب پادشاه و سپاه او از راه دروازۀ بین دو دیوار پهلوی قصر شاهی بطرف درۀ اُردن فرار کردند. <span class="verse-marker">۵</span>اما سپاه کلدانیان به تعقیب شاه رفتند و در دشت اریحا به او رسیدند. تمام عساکر شاه پراگنده شدند و او را ترک کردند. <span class="verse-marker">۶</span>سپس کلدانیان شاه را دستگیر نموده بحضور پادشاه بابل به رِبله بردند و در آنجا محاکمه و محکوم شد. <span class="verse-marker">۷</span>پسران زدِقیه را در پیش رویش به قتل رساندند. چشمان زدِقیه را کور کردند و بعد او را با زنجیر بسته به بابل بردند. </p>
  <h3>ویران کردن عبادتگاه </h3>
  <h4>(همچنین در ارمیا ۵۲:‌۱۲‌-‌۳۳) </h4>
  <p>
    <span class="verse-marker">۸</span>نِبوزَرادان قوماندان لشکر و مشاور نبوکدنصر، پادشاه بابل، در روز هفتم ماه پنجمِ سال نوزدهم سلطنت نبوکدنصر وارد اورشلیم شد <span class="verse-marker">۹</span>و عبادتگاه خداوند، قصر شاه و خانه‌های مهم شهر را به آتش زد. <span class="verse-marker">۱۰</span>سپاهیانی که با او بودند دیوار دورادور اورشلیم را ویران کردند. <span class="verse-marker">۱۱</span>نِبوزَرادان، قوماندان گارد مردمان باقیماندۀ شهر را با کسانیکه طرفدار شاه بودند به بابل اسیر برد، <span class="verse-marker">۱۲</span>اما بعضی از مردم نادار و فقیر را برای باغبانی و زراعت بجا گذاشت. </p>
  <p>
    <span class="verse-marker">۱۳</span>کلدانیان ستونهای برنجی، پایه‌ها و حوض برنجی را که در عبادتگاه خداوند بودند شکستند و با خود به بابل بردند. <span class="verse-marker">۱۴-۱۵</span>آن‌ها همه چیزهائی را که از طلا و نقره ساخته شده بود، بشمول دیگ، بیل، گلگیر، منقل و همه آلات برنجی عبادتگاه خداوند را با اجاقها و خاک‌اندازها تاراج کردند. <span class="verse-marker">۱۶</span>مقدار برنجی که در دو ستون، حوض بزرگ و پایه‌های آن به‌کار رفته بود آنقدر زیاد بود که وزن کردن آن‌ها امکان نداشت. <span class="verse-marker">۱۷</span>هردو ستون هم شکل و یک اندازه بودند. ارتفاع آن‌ها نُه متر و بلندی تاجهای سر آن‌ها یک و نیم متر بود. شبکه و انارهای گِرداگِرد تاجها همه برنجی بودند. </p>
  <h3>تبعید مردم یهودا به بابل </h3>
  <h4>(همچنین در ارمیا ۵۲:‌۲۴‌-‌۲۷) </h4>
  <p>
    <span class="verse-marker">۱۸</span>نِبو زرادان رئیس کاهنان، یعنی سَرایا و کاهن رتبه دوم، سِفَنیا را همراه با سه نفر از محافظین عبادتگاه هم اسیر گرفت. <span class="verse-marker">۱۹</span>یکی از افسرانی را که قوماندان یک دستۀ نظامی بود با پنج نفر از مشاورین شاه، معاون قوماندان سپاه که مأمور جلب و جمع‌آوری عسکری بود و شصت نفر دیگر که هنوز هم در شهر باقی مانده بودند با خود گرفته <span class="verse-marker">۲۰</span>پیش پادشاه بابل در رِبله که مربوط سرزمین حمات بود برد. <span class="verse-marker">۲۱</span>در آنجا پادشاه بابل همه را با شمشیر کشت. به این ترتیب مردم یهودا در بابل تبعید شدند. </p>
  <h3>جَدَلیا، والی یهودا </h3>
  <h4>(همچنین در ارمیا ۴۰:‌۷‌-‌۹؛ ۴۱:‌۱‌-‌۳) </h4>
  <p>
    <span class="verse-marker">۲۲</span>پادشاه بابل جَدَلیا، پسر اخیقام، نواسۀ شافان را بر مردمی که با خود نبرده و در سرزمین یهودا باقی مانده بودند بعنوان والی مقرر کرد. <span class="verse-marker">۲۳</span>وقتی مأمورین و سپاهیانی که به کلدانیان تسلیم نشده بودند، شنیدند که نبوکدنصر جَدَلیا را بحیث والی انتخاب کرده است، پیش جَدَلیا در مِصفه آمدند. اینها اسماعیل، پسر نَتَنیا، یُوحانان، پسر قاری، سَرایا، پسر تَنحُومَت، نِطوفاتی و یازَنیا، پسر مَعکاتی بودند. <span class="verse-marker">۲۴</span>جَدَلیا به آن‌ها گفت: «من به شما وعده می‌دهم که خطری از طرف کلدانیان متوجه شما نیست و شما باید نترسید. به زندگی تان در اینجا ادامه بدهید و خدمت پادشاه بابل را بکنید. آنوقت آسوده و آرام می‌شوید.» <span class="verse-marker">۲۵</span>اما در ماه هفتم آن سال اسماعیل، پسر نتنیا، نواسۀ الیشمع که عضو خاندان سلطنتی بود با ده نفر از همراهان خود به مِصفه رفت و به جَدَلیا حمله کرد و او را با یهودیانی که با او بودند بقتل رساند. <span class="verse-marker">۲۶</span>آنگاه همه مردم ـ پیر و جوان ـ با افسران نظامی از ترس کلدانیان به مصر فرار کردند. </p>
  <h3>آزادی یهویاکین </h3>
  <h4>(همچنین در ارمیا ۵۲:‌۳۱‌-‌۳۴) </h4>
  <p>
    <span class="verse-marker">۲۷</span>در سال سی و هفتم تبعید یهویاکین، پادشاه یهودا، در بیست و هفتم ماه دوازدهم، اویل‌مرودک پادشاه بابل شد. او یهویاکین را از زندان آزاد نمود. <span class="verse-marker">۲۸</span>با مهربانی با او رفتار کرد و به او مقامی بالا‌تر از همه کسانی که در دربارش بودند داد. <span class="verse-marker">۲۹</span>پس یهویاکین لباس زندان را از تن کشید و همیشه و همه روزه با خود شاه روبر سر یک میز غذا می‌خورد. <span class="verse-marker">۳۰</span>تا روزیکه یهویاکین زنده بود مصارف و احتیاجات روزمره‌اش و هم مبلغی برای او از طرف پادشاه پرداخته می‌شد. </p>
  
  
  
  
  
  
  



</div>

<!-- Global site tag (gtag.js) - Google Analytics -->
<script async src="https://www.googletagmanager.com/gtag/js?id=UA-48092930-1"></script>
<script>
  window.dataLayer = window.dataLayer || [];
  function gtag(){dataLayer.push(arguments);}
  gtag('js', new Date());

  gtag('config', 'UA-48092930-1');
</script>
<!-- End Google Analytics -->

</body>
</html>